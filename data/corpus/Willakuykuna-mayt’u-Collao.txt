Mahiñumanta Ñawpaq watakunas mahiñukuna karu karu llaqtakunata puriqku kimsa piyara mulakunapi.
Chay mulakunapiqa mahiñukunaqa waqtuta, kañasuta, vinuta huk barrilkunapis q'ipinku.
Chay mahiñukunaqa Majes llaqtamanta wak karu hawa llaqtakunaman hamuqku, chayraykus mahiñu nispa sutichaqku.
Lliwta imaymanata q'ipichaykukuspas, runakunaqa llaqtamanta ñannintakama purispa hatariykamunku.
Chay ñankunaqa manasyá munay ñankunachu, aswanpas sasa millaypurinas puna patakunas, wayq'ukunas, kinraykunas, ranra ñankunasyá kaq.
Hinas runakunaqa piyara mulakuna qatiykusqa lliw puriyuqku.
Imaymanata willanaykukuspa, rimaykukuspa, paykunaqa huk qhurpachana jornadamanpunis chaypi samanankupaq chayananku.
Huk jornadaqa runakunapaqqa ch'isiyaq p'unchaw puriysi kasqa.
Chayqa llapan puriqkunapaq yachasqallañas kaq chay ñawpaq pachapiqa, mahiñukunaqa iskay p'unchawñas puriykuchkaqku, ichaqa kimsa p'unchaw puriypiñas kaqku.
Chayllapis huk kimray qhatata purichkaptinkus, huk mahiñu rikurqusqa huk q'illu q'umir qaraywata sipirqunallanpaqñas suriyakunwan suq'an, manas allintachu tarparqachin, yanqallas hap'irqachin.
Chupallanpis ayparqachisqa ichaqa qaraywaqa rumi rumi ukhumansi chinkaykun.
Chay mahiñuqa, mana sipisqachu yanqallatas qarawtaqa k'irirusqa.
Chayllamansi mahiñukunaqa puriyta watikmanta qallariyullankutaq chay huk jurnadaman chayanankupaq yaqapas kanman chawpi p'unchaw pachañacha, chayllapis phuyu sinchitapuni utqayllaman huñurakamun, huk chiqan pachamantaqsi para wayra iphurimuyta qallarin, chaymantataq para chayayta kachaykun, chayllamansi chikchi sinchitapuni chayaykapuq, mahiñukunataqa apitaraq huq'uyapun, ichaqa paykunaqa jornadaman chayananku kamasyá purimunku chaypi samanankupaq.
Ñawpaq watakunaqa llapa runas chakillapi may llaqtamanchá chayayta munan hina puriqku.
Ichaqa ñawpaq runaqa imaña llaqtankupi chayqa kartirukunasyá phawaylla apamuqku, inkakunap pachanpiqa “chaski” nispa sutichaqku.
Kartiruqa Arequipa llaqtamanta Qusqu llaqtakamas apaq, chaysi kartiruqa phawaylla kutimuchkan Qusqumata Arequipa hayñikama, chayllapis kartiruqa ichapas aswanta phawamun, payqa iskay hurnadata wasapayta munachkan huk p'unchawllapi, ichaqa manasyá utkamukchu, phawasanchik kanpas ichaqa manapunis wasapayuyta atimuchkanchu, yaqapas kuska ñanpiñas kachkan, chayllamansi para chayarimuyta qallaykun ichapqa manasyá utqayllaman ñawpariyta atimuqchu.
Runaqa sayk'usqa purimusqanpis tutayarachikapun, kartiruqa manas chayayta atinchu chay huk jornadaman puñunanpaq, ichaqa kuskan jornapi pachawan atiparachikapun, chayllapis utqaylla yaqapis tutallapiña purichkaqtin ñawinpaq huk urqu k'uchupi chiqallan nina k'anchaqta rikurqun, chaysi payqa yuyayukun chay wasiman chayarqunapaq chaypi qhipaspa puñunanpaq, paraqa astawansi yapakamun, chayllamansi chikchi t'uqyayta qallarin.
Kartiruqa chayarqunsi chay k'anchaq chiqasmanqa, huk hatun hacienda wasihinas kasqa; takaykukunchik runallaqa yaqapis ch'aranllaña tak, tak, tak nispa; chayllamansi kartiruqa uyariyun huk awichaq kunkanta, chay mamakuqa ancha khuyaytas ananayuchkaska: “Ay, ay, ay, ay chay mahiñukunam chakiyta p'akirqamuwan ay, ay, ay, ay, imay pachatacha wawaypas chayamunqa” niqta; chayllamansi kartiruqa nin: “Mamitay wasiykipi qurpachaywanki”, nispas; mamakuqa ninsi “manan qurpachaykimanchu millaymi churiy, manapunim qurpachaykimanchu ñisu millaypunim churiy imaynatas qurpachaykiman” Ichaqa qaraywasyá chay mamakuqa kasqa chikchik maman.
Chayllapis kartiruqa allinta qhawarikuptin chay wasi ukhupi runakuna warkurayachkasqaku, imaymana aychakunatas t'impurayachichkasqa huk hatun mankakunapi.
Qharipas warmipas pasaq umasapa t'ampa umallañas, llapantas chaykunata kartiruqa rikuchkan; awichaqa k'uchupis wikch'usqa kumparayakuchkan.
“Ay, ay, ay, ay chay mahiñukuna chakiyta p'akiwan, ay, ay, ay, ay imay pachatan waway chayamunqa”.
Nispa.
Chayllamansi awichaqa nin: anchay k'uchullapi tiyay, ichaqa millaymi waway, wawaymi chayamuspa phiñakunman, millaymi waway, ninsis chay visca awichaqa.
Chayllamansi mamakuqa huk warmitaqa nin “chay rakillawan p'uktiyku” nispa, hinasyá awichaqa kartirutaqa huk hatun t'uru rurasqa rakiwan p'uktiykachin, mamakuqa ninsis “chayaramunqañan waway, chaytañam hamuchkan, kayllapiñam kachkan, chaytañam chayarqamunqa” nispas rimaykuchkan.
Chikchi wati watikmanta sinchitapuni t'uqyaykamuchkan t'ukk, t'ukk, t'ukk, k'anchayninpas p'unchawtaraqsi kutichin chay wasi patiotaqa.
Awichaqa wati watikmantas rimapayukuchkan “chaytaña churiy hamusqan millaypunim, churiyqa ancha millaypunim aswanpas ususiymi sumaqllaqa” nispa.
Ususinqa rit'isya chay mamakuqqa, churintaq chikchi illapa nisqa.
Mamakuqa Kartiruq uyarinapaqsi nin “amapunim rimarinkichu imaña kaqtinpas” nispas; chayllamansi, churinqa chayarqamun llamakuna, kawallukuna, wakakuna, asnukuna, uwihakuna katiykusqa ichaqa apamusqallataqsi papakunata, qañiwakunata, qiyunakunata; chayqa chikchiqa llapan ñanpi purisqanpis lliwta imatapas chikchayanpun, chayllatataqsi apayakapun wasinman.
Chayllamansi churiqa tapun mamakutaqa: ¿Iman pasasunki, iman chay chuqu chuqu asnan?
Nispas, awichaqa kutichinsi.
“Manam imapis asnanchu” nispas, chayqa chay kartiru runasya huk niraqta asnachkanman chikchipaqqa, watikmantas tapuykun awichataqa chikchiqa ¿Iman pasan?
Mamakuqa ay, ay, ay, chay mahiñukunan chakiyta p'akiramuwan” nispas nin awichaqa nisi ay, ay, ay nispas chay k'uchupi anananakuchkan, churinqa watikmantas tapuykullantaq ¿Maytan chay mahiñukuna rin?
Chaytas chikchiqa yachayta munachkan, chayllamansi wichay uray suq'apakuspa chay chikchi wawanqa pasan t'ukyakuspa, “maypin chay mahiñukuna karahu, kunanmi yachanqaku pis kani ñuqa chayta” nispasya puririrqun, chayllapis sinchita t'uqyapakuspa chinkarin.
Kartiru runaqa chay raki ukhullamantas uyariyamuchkan llapa imaymana chay runakunaq rimasqanta, huk huch'uy t'uquchamantataq qhawayta atipayamuchkan; chiqaqtas chay runaqa purinayuchkan huk kinraymanñataq, chay huk kimraymanñataq, wichayman urayman chay patio pampapi suq'apayukuchkan, kartiruqa manasyá allintachu rikuyta atin, hinasyá qhawayuchkantaq uyariyuchkantaq chay raki ukhumanta.
Hina chinkarisqanpis chikchiqa ñisutapuni chayachkan.
Huk chikan pachallamantas chay chikchi churinqa mahiñukunata chayarqachimun, piyara mulankuna qatiyusqata.
Chikan pachallamansi, chikchi churinqa mahiñukunata wayk'uchin, wasikunata, patio pampakunata pichachin, lliw imaymanata rurachin ancha phiñasqas, mahiñukunataqa supaytas suq'aykun “aha mamaypa chakinta p'akimusqanchik” nispa, llapan mulakunatataqsi lliwta wayk'uyachipun.
Chaytaqa llapantasyá chay kartiruqa uyariykuchkan, qhayayta atipayukuchkan, chayllamansis runaqa puñuywan atiparachikapun, hinaspa puñurqapun mana rikch'ariqta chaysi mana imatapis uyaripunchu ni rikupunchu.
Kartiruqa pacha paqarintañas rikch'arirqamun ancha mancharisqa, hatuntaraqsi qhawarirukun ñawinkunatapas picharqukun, chayqa payqa kachkasqa huk rumi rumi k'uchupi hatun waylla waylla k'isi sikillapis tiyachkasqa ancha ñukurusqacha, chay chiqasqa ancha millay waylla waylla qhata qaqa mach'aysi kasqa, manas ima wasipis ni runakunapis ni awichapis ni pipas kapunchu, mancharisqas sayarirqamun, hinaspas p'itallapi chay urqu qhatamantaqa phawaykamun ñanman taripanan kama, hinamantaqsi p'itallapi pasapun.
Chinchillkumanta waywaykarisamantawan Ñawpaq watakunas punakunamanta llapa runallas yaqapis puriqku kachka yunka uraykunata lliw mikhunakunata makipuranankupaq; chaypaqsi paykunaqa imaymanata ruranku: askha uwihakunatas, llamakunatas, pakuchakunatas ch'arkinku, ch'uñutas kutaranku, qañiwatas hak'uchanku, chaytaqa llapa ayllullas warmintin wawakunantin awichakunantin ruranku, ichaqa llapallan imaymana q'ipinankupaqqa lliw imaymanakunatas riki wakichikunku: Llamakunap, paquchap, uwihap millmantas misminku waskhakuna ruranankupaq, kustalkunata ruranku, wakin millmamantaqa q'ipinakunata imas ruranku, allin millmatataqsi akllanku puskanankupaq chaymantataqsi wayitata ruranku imaymana p'achakunata ruranku: pantalunkunata, pullirakunata, ch'ukukunata, chamarrakunata, phalikakunata, wakin wayitawansi ruranku p'achakunankupaq wakintataqsi yunka urayman apanku ñanpi makipuranankupaq.
Hinallataqsi asnukunata, mulata ima akllaspa tupachillankutaq, chay uywakunapis llapallan llasaqta q'ipinku, ichaqa nisyu karutas purinanku, chaypaqsi warminkuqa allinta imaymana mikhunankuta tupachiq kasqaku: ch'uñuta, tuntatas chulluchinku chaytas kutanku chaymantataqsi ch'akichinku, kaqllatataqsi ruranku ch'arkitapis chayarachinku, saqtarunku chaytataqsi t'isayunku chay chuñu kutaraman, kaqllatataqsi ruranku siwullata, ahustapis chupantintas chayarqachinku chaytataqsi k'apchiyunku, chayhinatas mikhunata tuparqachinku, chaytataqsi chharqurunku ñanpi puriqkuna wayk'ukunankupaq; chay tupachisqaqa utqayllaman ñanpi wayk'urqunankupaqsiya, llapan mikhunata ñut'utas hak'ucharuqku chaytataqsi apaqku mana sasachakuywan wayk'urikunankupaq, maypichá samananku chaypisya yakullataña t'impurqachinku chay lliw hak'u apasqankutataq hich'aykunku huk chikan kachichatawan, huk ratitumantaqa mikhuchkankuñas chaysi quqayanku kaq ñanninkupaqqa puriqkunapaqqa.
Chay runakunaqa wakichinku chay llapan imaymana churaykunata huk watas yaqapis, paykunaqa allintas yuyaychaq kasqaku, ima killapin kusicha pacha qallarin chayta, imachapitaqsi millay paraq chayanan pacha, hayk'aqsi chirawa pacha, hinaman hinas chaqnaq llamata akllaqku, asnuta, mula uywatapas allinta akllaqku chay uywakunaq askha q'ipi q'ipinanpaq.
Qharikunaqa yachankuñas ima pachapin kusichu pacha qallarin qhichwa uraypi chayta, chaymanhinas llapallanku churaykunata allchankun, uywakunata hap'inku q'ipinankupaq; chay q'ipikunapis lliw imaymanasyá richkan, yunkapi rurukunawan, mikhunakunawan, lliw imakunawanpis chaypi wiñasqanwanhina makipuranankupaq.
Iskay kimsa p'unchaw imas q'ipikunallata allchanku chay huknin p'uchawtaqsi q'ipinku tutallamanta tawachunka llamakunaman, pusaq asnukunaman, suqta mulakunaman hinamantaqsi hatariyamunku yaqapis llapallanku uywakuna qatiysinankupaq; allintañacha machu ñawpaq llama ñanta purin chayqa wakin uywakunaqa qatillanchik, chaymanhinas irqikunaqa ñawpaq qhipakapunku ichaqa wasinkuman kutinpunku; warminkuqa katiysimunchik yaqapis ñawpa q'asakama, chaymantataqsi wasinkuman kutipullankutaq wawankuwan, uywankuyan qhipaq, ayllunkupi imaymanatas ruranku chay mamakukunaqa qusanku purinankama.
Chay pachapiqa manasyá kunanhinachu wasikuna kaylla kayllapichu kaq, ichaqa karu karupis tarikunku manasyá wasipaschu yanqa kanchakunallas kaq kasqa, chayllapis samayuqku, ichapas chay pachapiqa huk jornadatas purinanku kasqa, yaqapas huk p'unchaw purinas riki, paykunaqa pusaq chunka jornadatas puriqku yunkaman chayanankukamaqa, kutimuqkutaqsi kaskallantataq.
Puriq qhariqa sapallanñas qhipakapun iskay allqullan pusayusqa, hinasyá payqa purin ñawpa jornadaman chayanankama, chay kancha kanchallapis puñuykun chay tutaqa, ch'isiyaqninqa pacha paqariqtañas puñusqanmanta hatarirquspa, Pachamamallamansi mañaykukuspa, purimuyta qallariyullantaq uywankunalla qatiykusqa, chay huk jornadakama, kasqallantataqsi ruran chay huk p'unchawpas ichaqa kimsa jornadataña purichkan; ñan purinanqa yaqapis millaysi kaq kasqa: ñan qhatakunas, wichaykunas, uraykunas, kimraykunas, wayq'ukunas kasqa, ch'usaq ñanpi runaqa utqayllamansi purichkan allqunkunalla pusaykusqa, ñas huk chikan hatun wayq'umanña puriyarqamuchkan, chayllapis huk trupa wik'uñakuna qunqaylla rikhurirqamun, chayta rikuspas allqukunaqa kanikuspa phawayta qallaykunku, wik'uñakunaqa supaytas p'itanku, chaypa qhipantataqsi allqukunaqa chinkaykunku; runaqa qhawarispas yuyaychakunku “hinayá qatichunku, ñas riki aypamuwanqakuña” nispas.
Chayllamansi huk millay wayq'uman haykurqamun runaqa uywankuna qatiyusqa.
Chay wayq'uqa qaqa wasihinas kasqa; lliw puriqkunapaq millaychapunisyá kaq, chaypi chiqasllapis maynin kutipiqa runa puriqta suwaqku, lliw kawsay apasqankuta llapachanta qichupuqku; chaysi runaqa manchan manchanlla, mana allqunkunallayuq wayq'uta chinparuyta munachkan ichaqa yaqapis kuskan uras pachañas kanman, utqayllaman purimuchkaqtinsi qunqayllaman chay qaqa wasimanta qhatamanta huk runa p'itaykamun, hatuntas mancharikapun runaqa, chay p'itakamuqqa kaqsi suwasyá kuchillu hap'intin runataqa nin: Tayta kunkata uqariy, nispas.
Suya runaqa ancha kusisqas sapan ch'usaqlla kaptin, mayninkunapi iskay, kimsa imas purinku chaytaqa manasyá suyayta atinchu riki chaytaqa manasyá suwayta atiqchu.
Runaqa lliw manchasqasya, khatatayraqsi hap'in, manas imanakuytapis atinchu nis allqunkunatapis imayna waqyakuyta atinchu, chayllamansi umanman hamun huk yuyay: payqa khuyaytasya pituchayukun, tukuy sunqunwan mañayukun “amaraqyá papay sipiruwaychu, manachu huk misk'i takichataraq takiyurusaq chayraq sipiruwanki” nispas; hinallamansi takiyta qallarin “chinchircomando kuq kuq kuq kuq waywaykarisa kuq kuq kuq kuq”, tusuyuntaqsi t'aqllaykukuspa munaytaraqsiya, watiqmantas takiyullantaq kunanqa tukuy kallpanwanña allqunkuna uyarinanpaq ichaqa chay wayq'u ukhumantaqa qaqakunaraqsi kutipaykamun qaparisqanta “chinchircomando kuq kuq kuq kuq waywaykarisa kuq kuq kuq kuq” tusuykullantaq t'aqllaykukullantaq imasyá.
Chayllamanchik iskaynin allqunkunaqa ancha sayk'usqa, qallunkupis hawallapiña hanllapakusqanpi qunqaylla suwa chiqan phawaykamunku, allqukunaqa suwataqa hap'inku... lliw champaytaraqsi llik'inku; ch'usaq runaqa kusisqas kutirin suwamanqa “imaynatam kunkata huqarisaq, imaynatam” nispas waqtan tukuy kallpanwan, allqukunantinsi sipirparipunku chay suyallaqtaqa.
Wañuchipuyta tukuruspaqa hawatas lluqsirqun runaqa, chay wayq'u ukhukunapis lliw uywa wañusqa, wakinkunaqa wisq'asqas kachkan wakinkunataqsi qhatakunapi kinraykunapi, wayq'u ukhukunapi mikhuraykuchkanku; qaqa wasi ukhumansi haykun, chay taqin ukhupis imaymana kawsaykunata tarin: sarakuntas, ch'arkitas, ch'uñukunatas, bayetakunatas, millmakunatas, lliw imaymamana suwakusqantas hinaqa llapallan uywakunatas huñurqamun kaqllatataqsi q'ipicharqamun lliw imaymana suyasqanta, ch'isiyaqsi chayta ruran chaymantataqsi cargaykakamun uywakunaman llapallanman, ichaqa manasyá llapanta apayta atinchu, chayqa chayllamansi saqiykamun, hinaspataqsi kutiriykapun wasin kinray ñanta allqunkunalla pusayusqa.
Hinasyá wasinman chayapun kimsa jornadata purisqanpi, hinas wasinman chayapun kusisqa, warminmansi q'alata willan chay imaymana rurasqanta, ichaqa llapan ayllunsi kusisqa qhipapun mana unay ch'usaq qichwa llaqtaman.
Hatun suwa runamanta ñawpaq pachapiqa huk huñusqa ayllu kaq karu huch'uy llaqtapi, chaypis askha runakunaqa tiyaqku,manasyá ancha qhapaqkunachu kaqku, ichaqa ch'ulla runallas allin imaymana kaqniyuq hacendadohinaraq kaq, payqa warmiyuq, wawayuq, llamk'aq p'asñakunayuq, maqt'akunayuqsi kasqa; chay runaqa yakapis iskay jornada hinapis hatun allpata haciendan kananpaq hap'ikusqa yaqapis kimsa jornada puriypis llaqta ayllumantaqa; huk jornada puriyqa huk p'unchaw purinasyá chay pachapi kaq; chay allpa hap'isqanqa manasyá munayhina urqupichu kasqa, aswanpas lliw kinrakunayuq, qhatakunayuq wayq'ukunayuq, qaqakunayuqsi kaq; chay hatun urqup pukrun wayq'u ukhupiqa qaqa mach'ayhina kaq, chay qaqa ukhupis lliw suwakuchkan pakana mach'ay chay runaqa qaran.
Payqa huk hatunnin suwasya kasqa, ichaqa chaypaqsi hatun ñan purina patapis rumi kanchakunata ruraq chay kinraykunapitaq kaq askha ichhu, q'uya, yaku pukyukuna puriqpa uywankuna mikhurqunanpaq, chaysi chayllapi ch'usaq puriq runakuna samaqku karu llaqta purisqankupi; hinasyá chay kancha ukhupiqa huk wasichas kaq ichhullamanta rurasqa chaytas sutichaqku ch'uklla nispa chaypis puriq runakunaqa puñukku uywanta chay rumi kanchaman kanchayuspa.
Kaqniyuq suwa runaqa purillansi llaqtanman huk hatun mulanpi, manasyá suwaman riqcha runapaschu, sapa suwakunanpaqsi kutimuq hacienda qaqamach'ayman, ñas yachanña warmin, wawankuna llaqta wasinpi llamk'aq runankunapis patrunnin haciendaman purimusqantaqa.
Kusa ancha allin suwallañasya, watan watan suwakuspallas puriq ancha allin runa, payqa yachakullanñas pichá sapa sapallan, iskaylla ima purichkan chayta, chayhinataq chayqa anchatasyá kusikun suwaqa, imaraykupi puriqkunata suwallanñasya, chaysi ancha allin kaqniyuq kaq.
Unay pachañas kachkan mana llamk'asqan chay kakniyuq suwaqa, chayllamansi hanaqpacha tayta suwapaqqa apachimun huk puriq runata irqichallan pusayusqata, lliw cargasqa uywankunalla qatiyusqata, yaqapis kimsa p'unchawñas purichkan runaqa warmanllan pusaykusqa.
Chayllamansi puriqkunaqa chayanku kikin chay suwa runaq jornada tiyasqanman.
Chaypis qhipakun runaqa irqillantin puñuq, uywankunata kanchayuspa, chayllamansi qunqaylla tutapi chay kaqniyuq suwa runaqa mulanpi chay rumi kancha rurachkanman chayarqun uraykarqun mulanmanta karavinanta apaykukuspa puriq runataqa balawan sipirqapun t'uqq nispa ch'uklla wasipi puñukuchkaqta; chay suwaqa manasyá irqichaq kasqantaqa riparasqachu, aswanpas yuyaychakun lliw imakunapis puriqpa apamusqanta t'ukpinanpaq.
Manasyá irqillataqa sipinchu, ichaqa pakakusqanmantas rikhuriyamun, chay irqillaqa uñallaraqsi kaq, chaysi uña irqillataqa suwaqa paywan tiyananpaq pusayakapun imaraykuchus haciendan wayq'u qaqamach'ay ukhupi tiyananpaq; chaypis warmallaqa qhipakapun suwa runawan kawsapunanpaq.
Qhapaq runaqa lliw suwakusqan uywakunata irqichallataqa michichiq, chay uywakunaqa: llamakunas, asnukunas mula imas, irqillaqa hinasyá sapa p'unchaw michin uywata urqu p'ukrukunapi, qhatakunapi, patankunapi ima, chayllapis huk hatun urqu patamantas warmallaqa qhawanan puriq runakunata, hayk'a runas purichkan, achkha uywatachus qatichkan chaykunata, chaytataqsi irqillaqa patrunninman willaq: hayk'a runan purin chayta, uywa qatiyuqchu purichkanku icha manachu.
Ch'usaqkunaqa sukha sukhallatañas chayaqku chay rumi kancha hurnadamanqa, chaypi puñunankupaq uywankutapas kanchayuspa.
Chay suwa runaqa qaqa mach'ay tiyanan ukhupiqa lliw suwakusqantaqa pakaq, chaypis watarayasqa huk hatun waka sayay allqu, chay allqutaqa sapa bala t'uqyaptin irqicha kacharinanpaq, allquqa kacharparisqaqa p'itansi chay rumi kanchasqa kaman wañusqa runata mikhunanpaq.
Chay suwa runaqa manas maqaspachu puriqkunata wañuchiq suwananpaq, payqa huk sipinayuqsi (carabina) puriq chayanchiq huk t'uqyayllapi puriqkunata sipirqapuq lliw kaqninwantaq qhipakapun, mach'ay wasiman apananpaq.
Hinasyá watan watan chay runaqa ancha allillanña purin, may kutiqa llaqta wasintas rin, chaymantataq hacienda mach'ayman kutimuq hinas; chayllapis runakunaqa llaqtapi rimayta qallaykunku imanaqtinpunis sapa sapalla runa ch'usan karuy karuy llaqtakunata chayqa manaña hayk'aqpis kutinpunkuñachu nispas, chayllapis huk rimay rikhurin, qhipa wata puriq runaqa wañupunman ñanpi suwaq sipisqan, ichaqa irqichaqa kawsachkanmansi, manachu maskaq risuman nispa rimaqku llapallan ayllupi.
Ichaqa irqichaq mamanqa kawsachkansi, kaqllataqsi kakanpis chay ayllu ukhupi tiyan, chay rimaykunata uyarispas runakunaqa lliwta utqayta rimanayukuspa ninku: hakuchu richkasun chay ñanta yaqapis chay puriyllapis irqichaqa kachkanman.
Hinallapis allinta rimanayukuspa kakanqa iskay runantin huñunakuspas ayllumantan puririmunku; paykunaqa lliwtas imaymana kawsaykunata q'ipichayukamunku chay karu llaqtapi makipuranankupaq, ichaqa astawanqa richkanku runakunaqa irqi qispichiqsi.
Kimsantin runakunaqa llaqtankumantas pacha paqariqta puriyta qallariyamunku llamakuna, asnukuna allin cargasqata katiyukusqa, ichaqa kimsa jornadatañas purimusqaku, chay p'unchawqa utqayllamansi purimuq kasqaku runakunaqa yaqapis kuskan wasapay p'unchawtas chay rumikancha p'ukrumanqa chayanku, chaysi chay chiqaspi ch'aki waylla sumaq uywa mikhunanpaq p'ukru pampapis uywankutaqa michirayunku puriq runakunaqa chaypis samarayunku, kumparayku, quqawninkuta mikhurqanku ima.
Chayllapis urqupatamanta irqillaqa samaq runakunataqa waqyaykamun kayhinata: “Yaw k'anakuna karahu utqayllaman puriychik patrunniy imataq hamuspa sipisunkichikman” nispas; puriq runakunaqa irqita waqyankus “Yaw irqi hamuy, quqawta mikhunki” nispas; watikmantas irqiqa waqyamullantaq, kumparayaq runakunapis wati watikmantas wahapayuykunku “Yaw irqicha mamaykipas kawsachkanmi, hamuy willasaykiku” nispas, ichaqa haypankupunis imaymanapi pisi pisimanta irqiq urayamunanpaq, maqt'illuchapis wahaskankuta uyarispaqa urayamunchik aslla asllamanta; runakunaqa irqi kay kayllapiña qaqtinchik willayta qallaykunku, imaynatas taytanta suwa runa sipipun, pis pay imanaqtinchik chaypi tiwan chaykunata, uywankunata imas qhawarichinku, chaymantapis willankus mamanpa kunanqama kawsasqanta waqasqanta, ichaqa chay huk purikqa niyapunchik ñuqaqa qakaykin kani nispas, lliw q'alatas willayapunku irqichamanqa, ichapas uynichinanku kama.
hinallapis irqichaqa lliwta chay runakunata uyarispa iñipun chiqaq kachkatan, chaymi ñuqaykuqa qamta qispichiq hamuchkayku kunan, chayllapis irqiqa lliw imaymana chay suwa runa rurasqanta, kawsasqanta ima willan: qhawariychik haqay llamakuna, asnukunaqa runamanta qichusqa kawsayninmi, haqay qaqa ukhupin imaymana kachkan pakasqa: sarakuna, ch'uñukuna, trigukuna, lliw imaymana puriq runakunamanta ch'utisqan, ichaqa chaypi watarayasqan huk hatun waka sayay allqun, allin hirru cadenawan, hirru takarpupi watasqa kachkan, manapunim imapaqpis p'unchawqa kacharinachu allqutaqa, sapa bala t'uqyallaptinmi chay allqutaqa ñuqa kacharimuni, chay allqun runataqa mikhurqapun; chayllapis runakunaqa tapuykunku: ¿Maypitaq kunanri kachkan patrunniykiri?
Irqiqa ninsi: ¿Patrunniy?
payqa ch'isiyaqmi puñullan, tutataq purin huk hatun mulapi nispas.
Ahh ya… kunanqa phaway patrunniykiman willamunki ñuqayku kaypi kasqaykuta, chayllapi puñuchkasaqku, amapuni ima kaptinpas allqutaqa kacharimunkichu, niyunkus.
Runakunaqa huch'uy irqitaqa, astawanpas yuyaykachinkus mamitan waqasqanta, kawsakusqanta chaymi payman pusapusaykiku aylluykiman kutipunki nispa; irqichaqa kusisqas yá nispa chay wayq'u ukhuta chinkaykun; puriqkunaqa niyunsis ichaqa amayá willankichu patrunniykiman tupasqanchiktaqa.
Yá nispa irqillaqa phawaylla chinkaykun, qaqa mach'ayman chayarquspa patrunninmanqa willanpacha: chaypiqa kimsa k'ana runakuna puñunqaku nispas.
Irqichaqa kusa allintas willan imakunapas rikusqanta chay hatun suwamanqa.
Kanmancha yaqapis kuska tutaña yaqaña kanman, hinallapis chay suwaqa mulanman sillarukuspa chay hatun qaqamach'aymanta purikaramun purikkunata suwananpaq, K'ana runakunaqa allintasya puñunankuta allcharqunku huch'uy ch'ukllapiqa ñallapis puñuyunallatañas, ichaqa chay puñuna ukhumansis munayta rumita suk'arusqaku runa puñuqtahinaraq chaytataqsi puñunawan qataykunku chiqaq runakunapis puñuchkanmanhinas; paykunataqsi rumi kancha qhipapis pakakuchkanku.
Chayllamansi hatun suwaqa mulapim sillasqa chayaykamun allillamanta; manasyá mulaq phapatunkuna purisqanqa imatapas uyarichikunchu, hinas chayarun, sillaqarukun mulanmanta, runa sipinantas urqurqukun chay hap'iyusqas ch'ukllachaman haykurqun chayllapis rikurqun kimsa k'anakunaq puñuchkasqanta hinaspa sipinanwan puñusqankuman hayñiman t'uqyachin t'uqqqq t'uqqqq t'uqqqq nispa, hinaspataqsi runa sipinantaqa rumi kancha patachaman churaykukun, chaypis haykun cargakuna t'uqsiyta; chayllapis chay huk k'ana kasqa unay qhipa wata cuartilman riq awqa puriq runas, chaysi payqa sumaqllawansi kancha qhipanta suchurun, makinwantaqsi kancha patata maskachkan karawinata, chayllapis makin hap'irqun chay runa sipiq karawinataqa, hinaspas apaqarun chay kikillawantaqsi suwa runataqa t'uqyachin, wakin runa masintaqsi sapa rumi ch'aqilla sipinanku kamallaña wañuchiyta atipanku.
Suwaqa kutirimunraqsi carabinan maskaq, manasyá tarinñachu, chayqa aswan kallpawansi k'ana runakunaqa surriyaguwan waqtaspa, rumich'aqi suwataqa utqayllaman wañurqachipunku sipirunankukama kimsantinkumanta.
Hinallamansi paykunaqa allintas chay wañusqataqa p'achantan lliwta ch'utirqapunku hinaspataqsi tultuykachikun tiyachkaqta hatun suwataqa.
Chaymantaqsi paykunaqa qaqamach'ayman puriyta hatariykunku, chayaykuptinkus chiqaqta huk hatun yana allqu waka sayayraq kasqa, mikhupakamunraqsi kanikuspa, chiqaytas hirru takarpupi allin hirru waskhawan watasqa kachkan, irqiqa manasyá kacharimunchu; k'ana runakunaqa chay allqutapis rumi ch'akis sipirqapullankutaq.
Chay tutaqa irqiqa kusisqas, aswantas willayta kachayapun lliw imaymana kawsaykuna patrunninpa huñusqanta; irqiq rimayta tukuptinsi k'ana runakunaqa maqt'achawan kuska huñuramunku llapan uywakunata chay kikinpitaqsi cargaykamunku llapan kawsaykunata atisqankumanhina, paykunawan kuskas irqita pusayakamunku tutapacha, ichaqa yaqapis tawa pacha paqarñas kanman, rumi kanchasqa k'asaman llapanku chayarqamunku, chaypis wañusqata tarinku allin tultusqataña kirupis sinsitaraq runakunaqa chaypis lliw p'achanwan p'acharqachipunku: waranta, chamarranta sapatunta punchunwan imas churarqapunku, chaymantataqsi sillaykachinku mulanman, mulaqa watasqas kasqa chaysi utqallaman hap'irqunku chaypis wañusqata allinta mulaman sillayachinku ichapas allintas t'iqirqunku sinsi kiruta pacha qasap tultusqansi kirullanpas sinsi kaq, hinaspataqsi allinta mulataqa waqtayuspa, suq'ayuspa kacharparipunku.
Mulaqa llaqtan hayñis puririykamun, chay mulaqa ancha allintasya riqsin suwa runap wasintaqa, mulaqa pacha illariyta llaqta wasiman chayarqapun, chayaruspataqsi makinwan taqmapakun punkuta: taq taq taq nispa, imaynan runapas takakuchkanmanhinaraqsi, chayllamansi suwa runaq warminqa qaparimuy puñusqan wasi ukhumanta llamk'aq waynankunata: ¡Yaw, yawkuna punkuta kichamuychik, pichá chayarqamun!
nispas kamachikamun, llamk'aq waynankunaqa punkutas kicharinku; mulaqa haykuyunsi runan sillatin wasiq patiwman, llamk'aq waynakunaqa mancharisqaraqsi napaykukunku: “allin p'unchaw kachun papay” nispas, paykuna puras tapunayukunku: ¿Imamantataq kusisqari kachkan?
Nispa sinsi kiruyuqta qhawaykuspa, patrunninkuqa manasyá rimarinchu; llamk'aq warmankunapis anchatas kusikunku patrunninku pacha paqarlla chayaramuchkanmanta, chayllapis huk warmi llamk'aqnin phawaykun willaq mamakunman: “Mamitay, mamitay wiraquchan chayarqamuchkanña ancha kusisqalla” nispa; warmiqa utqayllamansi puñunanmanta sayariramuspas p'itarqamun patio pampaman, chaypi wiraquchataqa qhawaykun chiqaqta asikuchkaqta chaysi warmiqa nin: “Yaw wiraquchaqa ancha kusisqa chayaramusqa, imatacha tarirqakamun” nispas utqaytaraqsi phawaykun.
Wiraquchaqa manas rimaripunchu asikuchkallansi, llapallanku mancharikunku, chayallamansi allinta qhawayuptinku wiraquchaqa allin tultusqa wañusqa kapuchkasqa; chayraqsi warminqa qaparin “wawwww manachu wañusqa wiraqucha wawwww” nispa sinchitapuni qaparisqa, llamk'aq warmankunapis qasqallantataqsi qaparin, chaytas llaqta runakunaqa uyarisqaku, hinallamansi llapanku willanakunku, chay runakunaqa kampanatas waqtamunku, tanlinyachimunku kusikuymanta, ichaqa raymitas ruranku chay hatun suwa runap wañusqanmanta, chay suwaq warmintaqsi anchata waqaspa runankunallanwan allpa ukhuman p'ampaykapusqa wañuqtaqa.
K'ana runakunataq maqt'acha pusaykusqa puriyta hatariyapunku lliw imaymana uywakunapi cargayusqa wasinkuman: iskay p'unchaw puriypi runakunallaqa chiqaytas llaqtaman chayaykunku.
Irqichaqa ancha kusisqas, utqaylla llaqtaman haykuruchkaptin mamitanwan tuparqapun, maqt'illuchaqa tukuy wañuq sunquraqsi mamitachanta marq'arikapun, much'ayakapun; hinasyá sayk'usqa puriq runakunaqa chayaykachipunku ayllunkuman maqt'achataqa.
Chay pachamantas kakantaqa irqillaqa sinchitapuni munakapusqa; qhipa pachamanqa ichaqa warmichayakapunsi waynaqa, chaypis mamitanwan kuska tiyananpaq pay kikin nikapun tatalikuyqas.
MAKARYUMANTA MAKARYUMANTA Huk hawa llaqtapis huk ayllu tiyasqa, paykunaqa unay watañas huñunakusqaku qhari warmi chaysi wawanku askha ichaqa askhapuni kasqa, yaqapis kimsachunka iskayniyuq k'apanchaysi kasqaku; qhariqa manasyá llamk'apakunchu, ichaqa manasyá tariqchu, sapa p'unchawsi purin llamk'ana maskaq manapunisyá tariqchu, maynin kutikunallas tarin chay llamk'apakusqanqa manasyá imapaqpis aypanchu, chaysi warmiqa t'aqsapakuyta yachan, chaysi warmiqa t'aqsapakuspalla wasin wasinta puriq chay llaqta tiyasqankupi.
Warmip llamk'apakusqanpas manapunisya ni mikhuna wayk'unapaqpis ayparinchu; paykunaqa huk hatun mankapis kimsachunka iskayniyuq runapaqqa wayk'uqku manasyá qaraqtin pachaqa aypaqchu llapan wawakunaman mikhunaqa, tayta mamaqa mankallatañas llaqwapakuqku mana mikhuna taripariktin, chaysi paykunaqa mikhunallankupaq llamk'apakuqku, p'achankuqa qunqasqas mana qullqi kanchu ni aypanchu rantikunankupaq.
Sapa p'unchawsi llank'apakunanku imapipis, manataq huk p'unchaw llank'ankuchu chayqa manasyá mikhunankupaq kanchu, chaysi ñisu tullullaña tayta Makaryuqa kaqllataq warminpas, payqa aswanpis imaynapipas chay wasikuna t'aqsapakusqanpis ima mikhunallatapas qarayunkuraqsi chaysi yaqapis kurkullanpis kaq, qharinqa manasyá allintachu mikhun chaysi ancha tullullaña puriq.
Hinallas puriykuchkanku unay p'unchawkunaña, chayllapis qhariqa warminta nin: “Huk pavutan mikhuyta munachkani, huk pavuta ichaqa ñuqa sapallay mikhuyta munachkani, chaytan anchatapuni antojachkani” nispa Tayta Makaryuqa.
Warmiqa sapa p'unchawllas t'aqsapakuq purikuchkan, chayllapis qunqaylla chayan huk hatun granja pavukuna uywasqa wasiman chayan t'aqsapakuq, ichaqa askha waranqa waranqa pavukunas kasqa, chayllapis warmiqa patio ukhuman haykuykun chayllamansi pavukuna purichkanku haykumunkutaq lluqsinkutaq chay wasi kancha ukhuman, chayllapis chay wasiyuq warmiqa p'achata chuqamun askhata warmip t'aqsananpaq, pavukunaqa p'acha p'achamanraqsi wichamuchkanku, chayllapis warmiqa yuyayninman chayarqamun qharinpa munapakusqanta.
“Qhariyqa huk pawuta sapallay mikhuyman nispataq ñichkarqan” chayllapis warmiqa yuyaycharukun huk pavu p'acha chawpipi q'ipicharqunanpaq, hinallapis hap'in pikkkw nispa pavutaqa p'achawan kuskata k'uyurparin, unay chikan pachachallamantas q'ipichasqan p'achataqa q'ipiyakapun wasinpi t'aqsamunanpaq; wasiyuq warmiqa ancha allintas kacharparipun warmitaqa, phaway mamay t'aqsaranpuway nispa, chay wasiyuq warmiqa mikhunachatas mikhuykachin, qullqichatapas quykapunsi.
Hinasyá, warmiqa hatun q'ipiyuqsi wasinman chayankun, chaypis q'ipirparikun, chayllamansi tayta Makaryuqa lluqsirqamun warminwan tupaq, payqa ninsis “kayqa pavutam mikhuyta munani ninkitaq kayqa, kayqa kunanqa mikhuy” nispas hawhatan, chaypisyá willan imaynatas pavuta apamusqa chayta, qhariqa kusisqa ¡yá!
Sullpay, ñuqallam ichaqa mikhuyta munachkani” nispas; warmiqa nin, “arí qamllan mikhunki, qanllapaqmi apamurkani” nispa, kutichin; chaysi qhari warmi pavup phurunta q'uñi yakuwan lluch'urparinku, warmiqa allinta kachincharuspas uchuwan llut'iyuspas nin Makaryutaqa.
“Kunanqa phaway nina wasiman aparqukuy”.
Makaryuqa kusiqas apan pavuta kankamunanpaq, chaymantataqsi pavu kanka marq'aykusqa qhariqa ñantakama hatariyun, ichaqa umanpis yuyaychakuchkan sapallan mikhumunanpaq, chaysi llaqtaq karu hawanman pavu kankallan apaykusqa hatariyun, mana pimanpas mikhunanta phasmiyta ni qichuchikuyta munaspas, ichaqa manas ni wawankunawanpas phasminakuyta huk chikallantapis munasqachu sapallanpunis mikhuyta munachkan.
Chayllapis ichaqa llaqta patanta lluqsirqusqan, chayllamansi taytaycha Makaryumanqa rikhurirqun, payqa pavun marq'aykusqas richkan utqayllaman, chayllamansi taytachaqa rimapayaykun: “Makaryus” nispas; payqa kutirinsi.
“Señor” nillantaqsi qhawaykun, taytachaqa ninsis.
“Pawu kankaykita phasmiykuway” nispas, runaqa taytachataqa kutirispas nin: Manan Señor ñuqaqa quykimanchu pavu kankaytaqa ñuqallapaqmi; qamqa lliw imaymanayuqman munayniyuqma kanki, qanqa hayk'a pavu kankatacha mikhukuwaqpis munayniykiwanqa.
Nispas, taytachaqa nin “ari ñuqaqmi kay allpa, yaku, urqukuna, sach'akuna, phuyukuna, lliw imapas, chay mikhunaykita phasmiwanki chayqa, ñuqa llapanpa kay kaqniykunata phasmisayki”, nispas; manapunim Señor nispas tayta Makaryuqa nin, qamqa Señor munayniyuqmi kanki chayqa maytachá munayniykiwan pavuta kankataqa mikhunki, nispas k'umuyullansi; manapuni Señor ñuqallam mikhumusaq ninsis, hinallamansi taytachaqa pasapullan.
Hinaspasyá watikmanta puriyta hatariyullantaq, ichaqa ñas karutaña puriykuchkan chayllamansi huk munay kimraychata purisqanpi Makaryumanqa saqra rikhurin, hinaspas saqraqa rimapayan “Makaryu” nispa; chay saqraqa askha qullqi q'ipiyusqas, quri apaykusqas kustalpi, saqraqa ninsi “pavu kankaykita kunanqa phasmiway, ñuqaqa kay qurita qullqita qusqayki” nispas, hayk'atan munankihina; Makaryuqa ninsi “Hatariy ñanniymanta supay saqra, phaway supay wasiman puriy aswanpas” nispas; kutirillantaqsi phaway hayk'a pawutapis mikhumuy chay askha qullqiykiwan qurikiwan, manam qammanqa quykimanchu; ñuqallam kaytaqa mikhusaq nispas nin saqrataqa, chayqa q'asuspas supayninman qatirparin saqrataqa; chaysi saqra waqran p'akisqa pasapun; hinallamansi aswan karutañas puriykuchkan, huk munay q'achu pampatañas puriykuchkan chayllapis wañuy rikhurirqun Makaryumanqa, wañuyqa ninsi.
“Yaw Makaryu pawu kankaykita phasmiykuway” nispas nin, hinaspas chikan mancharisqa qhawaykun wañuytaqa, chay wañuyqa kasqa pasaq tullullañasya, yaqapas tulluman qara ch'utiyusqas, ñisu khuyayllañas, yaqapis, runa saruq hinallañasyá, chayllapis Makaryuqa khuyapayaykun wañuytaqa, ichaqa carajo hinatapisyá phasmiykuchkayki ñuqahina tulluma kachkanki nispa, Makaryuqa ari niykun wañuytaqa pavu kanka phasminakunankupaq, hinasyá iskayninku chayankupuni Makaryu mikhunan chiqasman, chaypis iskaynillanku Makaryu wañuypiwan mikhuykunku, wañuyqa ninsis: sullpay Makaryu kunanqa mikhuykusaqcha nispas kusirikun, ancha sumaqtaraqsiyá mikhurunku iskaynin khumpakunaqa, sullpay Makaryu ninsi wañuyqa, kunanqa sumaqtataq mikhuykachiwanki chayqa ñuqam qusayki huk hatun yachayta, ichaqa uyariway qamllapaqmi kanqa kay yachayqa nispas; Makaryuqa tapuykunsi ¿iman wañuy kanman?, imapunin wañuy kanman chay chikan yachayta quyanaykipaqri nispas, wañuyqa ninsis, ichaqa qamllapaqmi kanan manam pipas yachananchu, chaymi kunan simiykita wañuchinayki nispas nin wañuyqa.
Makaryuqa kusi sunquraqsi yaqapas suyachkan wañuy rimananta, chayllamansi wañuyqa allin kunkanwan nin: “Kunan p'unchawmantan qam hampiq kapunki, llapan unquq runakunatam kay lliw tiqsi muyu suyupi hampiq kapunki, mayta rinki hampinki, ichaqa chaypaqmi huk allichayta hunt'anayki kanka, unquqpa wasinman chayanki, chayqa haykunkin mayqin wasipicha puñunapi wikch'urayachkan unquq chayman hawapiqa manam qhawanaykichu, chaypin ñuqa sut'i unquqpa puñunan umanpi sayasasaq, chayqa hampinki hinaspa qhaliyanqa, sichus ñuqa hayt'ananpi sayasasaq chayqa amañam churakunkiñachu hampiq chayqa wañukapunqan.
Chaysi wañuyqa puñunanchik umanchikpi kachkan chayqa manasyá wañunchikmanchu, ichaqa hayt'anapi kachkan chayqa wañullankiñas".
Hinasyá paykunaqa kutiriyapunku sapa sapallanku wasinkuman, wañuyqa qunqayllas chinkarqapun, Makaryutaqsi wasiman kutinpuchkan tukuy hampiq runan kunanqa, chayllamansi utqayman kutimuchkaptin ñan purisqanpim, ichaqa llaqtam patanmanñas haykurqamuchkan chayllapis askha runakuna waqarayachkasqaku hatun huñupi, Makaryuqa tukuy kimraykunaman qhawarikuspas tapuykun runakunataqa “iman kaypi kachkan” nispas, runakunaqa kutichinsi waqaykukuspa “aylluy masiykuy mana allinchu” nispa, akakaw, ¿kunan payri maypitak kachkan?
Haku pusawaychik ñuqaqa hampiqmi kani ninsi llapallan runakunataqa, hinasyá, runakunaqa pusayukukun hampiqtaqa, payqa purichkallansi chay unquq wasinkama, Makaryuqa tapuyunsi ¿Ichaqa maypitaq kachkan unquqri?
nispas, haykuykunsi unquqpa puñunan wasiman, chaypi unquqqa puñunapi kumparayachkasqa, chayllamansi Makaryuqa qhawarin unquq puñunan umanta, chaypis wañuyqa allin hayñillas sayachkasqa, chay wañuytaqa sapan Makaryullas rikuchkan manasyá wakin runakunaqa rikunkuchu, chaysi ancha chiqaqwan nisqa chay unquqpa ayllumasinkunata, ari hampiyta atisaqmi nispas.
Makaryuqa imaymanachakunatas mañan unqusqa hampinanpaq, ichaqa Makaryuqa yachanñas chay unquqpa kawsananta, hinasya hampirparin chay runataqa; hinallapis hatariyapun wasinman ichaqa ñampiqa purisqanpi chunka runakuta hinañas hampirqusqa, chaysi payqa achkha qullqiyuqña ayllunman chayaykapun.
Ichaqa chanin hatun takyasqa hampiqsi kutiyapun, chaymantapachas payqa allin takyasqa hampiq kayapun, Makaryuqa ancha allintasyá yachan unqusqa runakunaq kawsananta, wañunanta allintañas yachan, imaraykuchus wañuywan wiñaypaq tratutasyá ruwanku, chayraykupi payqa allin yachay hampiqsiyá tukuy lliw llaqtapi.
Makaryuqa hinasyá hampipakuspa aswanpis allin qullqiyuq yaqapis qhapaq runa tukuykapun, manasyá chaymantaqa ni wawankunapis ima llakipipis tiyankuñachu, payqa watan watanñas hampipakuspalla puriq, lliw llaqtanpi, wak llaqtakunapipis allin riqsisqallañasyá; chayllapis llaqta umalliq misti runap warmin unquykapusqa, chaysi chay misti runaqa rimaqta uyarisqa huk allin hampiq kasqanta huk waq hawa llaqtachapi, manasyá hampiyta atinkuñachu hampi kamayuq wasikunapipis; chaysi llaqta umalliq misti runaqa kamachin llamk'aq runanta chay hampiq runata maskamunankupaq, chay runakunaqa allin tawa silla kawallukunapis hatariyunku hampiq maskaq, karutañas puriykuchkanku chayllapis tapuparikunku ñanpi puriq runakunawan, paykunaqa ancha allintas riqsinku hampiqtaqa, ichaqa ninkus chay runaqa allin hampiqmi nispas, chaysi qhawarichinku chay wichay llaqtachata, chiqaytas Makaryutaqa tarirkunkus llaqta umalliq mistip runakunaqa, chaypisyá willanku hatun llaqtaq umalliqpa warminmi mana allinchu, qam chayta hampiruwakchu nispas; Makaryuqa riki atiymanmi nispas kutichin, ichaqa hampinatapuni munaqtiykichisqa qhawanaypuni ninsi runakunataqa, paykunaqa hampiqtaqa ninsi chayqa haku risun riki, yá nispas Makaryuqa nin; hinasyá hampiq runapaqqa huk allin silla kawallutas apasqaku chaypis sillayachimunku Makaryullataqa.
Chayaykachinkus mistiq asinranmanqa, mistiqa ninsis runataqa, humm ¿Qamchu kanki hampiq?
nispas; payqa ninsis ari ñuqam kani nispas; mistiqa ninsin hayk'a mañakusqaykitam pagasayki, ima munasqaykitapas ichaqa warma yanayta hampirqapuyaptiykiqa nispas; hampiq runaqa ninsis, manan ichaqa rimasunmaraqchu, aswanpas qhawasaqraq unquqta, chayraqmi rimasunman qullqimantaqa nispas; mistiqa ninsis hayk'atan munanki, imakunatan munanki chayta ñuqaqa haywapullasqaykim, aswanpis ñuqa warmiyta alliyananta munani nispas; hampiqqa ya nispas nin; chaysi chay mistiqa pusayun ukhu asinra wasinman, chaysi huk wasiman maypichá unquq kachkan chayman; Makaryuqa haykuyunsi chay wasiman chayqa ñas wañuytaqa rikurqunñam allin hayñi sayasaqta unquq puñunan umanpi, Makaryuqa qhawaykunsi warmita ichaqa yá hampiymanmi wiraqucha nispas nin ichapas kunanqa rimasunmanmi hayk'atan cobraykiman chayta nispas wiraquchataqa nin, mistiqa tapuykunsi ¿Hayk'atapunitaq cobrawankiri?
nispa; Makaryuqa ninsis yá kunanri ¿Hayk'atataq cobraykimanri?
nispas, ichaqa kanmancha riki kuskanmanta ima hayk'a kaqniykitapas, ninsis; mistiqa allinta runata qhawaykuspas yá nispa nin.
Chay mistiqa huk hatun llaqtaq umalliqsi kasqa, chaysi haciendayuq, achkha qullqiyuq, chala llaqtapipas hatunsi wasinqa, achkhas uywankunapis, lliw imapas kaqniyuq kaq chay llaqtapiqa.
Mistiqa añiy ninsisya, chaypis huk raphita hap'inku chaypis qillqanku llapallan kaqnin kasqanta: payqa willansi hampiqmanqa tawa asinran kachkan, iskay wasin kachkan, huk chalapi chay huktaq qhiswa qillqapi kachkan, kimsa pachak uwiha, pachak pakucha, tawa chunka kawallu, chunka asnu, yaqapis pachak wallpan kachkan.
Paykunaqa ancha allintasya tratuta ruranku, chay qhipantataqsi hampiyta warmita qallaykun, imaymanachatas qura hampichakunata mañakun chay hampikunawansi lliwta warmitaqa hawirparin, chaytataq apayakapun pay, karu karuman wikch'unanpaq; chapisya tukurqun hampiytaqa, mistiqa kusisqas pagaykapun llapanta rimasqankumanhina hampiq runamanqa.
Hinasyá Makaryuqa wasinman hatariyapun allin imaymana kaqniyuq, ichaqa sinchi qhapaq runasya kutiyapun.
Wawankunapis manas yarkaymanta wañunkuñachu, ancha allinñasyá kapunku, hatun llaqtakunapis tiyapunku.
Ichaqa payqa hampipakuspallas purin watan watan lliw tukuy llaqtakunata runakunaqa allintañasyá riqsinku ancha allin hampiq runa kasqanta.
Hina purisqallanpis Makaryumanqa watikta wañuy rikhuripullantaq, wañuyqa ninsi “Makaryu kunanqa achkhan qullqiyki, aswanpas kunaqa risunchik puragatoriota” nispas nin, Makaryuqa ninsis “ñuqari riyta atiymanchu purgatoriota, manachuhina riyta atiymanchu” nispas kutichin; wañuyqa ninsi ichaqa amam llakikuychu, ñuqawanmi rinki, ñuqam apasqayki purgatorioman nispas, payqa ninsis imaynatataq apawankiman purgatoriomanri nispas nin; hinallapisya khunpakunaqa puñuykapunku.
Wañuyqa chinkarirapunsi, Makaryutaq chayllapis puñurapun hinaspas musquyninpihina hina purgatoriopi rikhurirqun, chaypis tupan wañuywan watiqmanta, chaypis kachkan wila yawrayqa, waranqaq waranqanpi ñisu achkhapunis llapa lliw runakunaq vilansi chaypi k'anchaykuchkan, wakinkuna chayraq qallarichkan k'anchayta, wakinkunataqsi kuskanpiña, hukkunataqsi yaqapis tukuyakapuchkanña rawrayta, wakinkunaqa yanqallaña yawrapayukuchkan.
Chay 'purgatorioqa' lliw hanaqpacha angelkunaq wasinsiyá; chaypis purichkanku iskayninku, chayllapis wañuyqa Makaryutaqa nin hamuy nispa, Makaryuqa ninsi wañuytaqa ¿Ñuqap velayri mayqantaq kanman?
Nispas nin, wañuyqa purisqanpim qhawaykachin Makaryutaqa “ankiymi wilayki” nispas, chay vilaqa huch'uyllañas kasqa, hinaspas Makaryuqa wañuytaqa nin, chaytaq ñuqap wilay chayqa t'ikrarapuway kay huk hatun willawan nispas, wañuyqa ninsis manan atiymanchu chaytaqa nispa; Makaryuqa watikmantas mañayukun wañuytaqa khunpaytaq kanki chayqa chay hatun vilawan tikrarapuway nispas, wañuyqa ninsi manam ñuqaqa chay ruraytaqa atiymanchu, ichaqa kaypiqa kan huk ch'ulla runallan chay ruwaq, aswanpas ñuqaqa velata phukuyta atiymanmi nispas, kunan munaptiykiqa huk wilata phukurusaq ninsi, wañuyqa qhawayachinchik huk hatun wilata, kay wilata rikuchkankichu, kaymi chay llaqta umalliq wiraquchap churinpa velan, kunan phukurusaq chay mistip wawan wañurqapun ninsis; manasyá Makaryuqa iñinchu, yanqan q'utuwachkanki nispas nin wañuytaqa.
Chayllapis wañuyqa chiqaqtapuni chay hatun pisi niray k'anchachkaq wilata phukurqun, chayllapis Makaryuqa puñusqanmanta rikch'arin.
Hinaspas llaqtata lluqsin Makaryuqa, chaypis chiqaqta lliw llaqta runa rimachkasqaku llaqata umalliq mistip churin wañurqapusqanta, chayraqsi payqa niykukun aha chiqaqtapunin wañuyqa rimasqa, chayraqsi chiqaqta iñin wañuypa rimasqantaqa.
Chayhinatasya hanaq pachapiqa llapa runakunaq velan k'anchachkan, wañuq phukupun chayqa kay pachapis runaqa wañupunchik, ichapas wañuq purisqanpi rank'akun hanaq pachapi chayqa askha wilap k'anchaytasya sipirqapun, chayqa kay pachapi huk hatun llakiwansiyá runakuna qatiyachikapunku.
Hinas 'purgatorio' nisqapi lliw runap k'anchaq ninan kan, may runakunachá millayman t'ikrakapunku chayqa nina k'anchayninqa manasyá rawrayta atinchu, kay pachapitaqsi runaqa khuyayta ñak'arichkan.
Wayramanta, chikchimanta Wayramanta, chikchimanta qasamantawan qasamantawan (Ñawpa willakuy) Ñawpa unay watakunas huk ayllupi qusawakcha warmi kimsantin churinkunantin tiyaq kasqa, chay pachakunaqa manas allin watakunachu kaq muchuy watakunas kaq kasqa, hinas yarqaywan kawsaq kasqaku, tarpuy killamanña chayachkaptinku warmiqa churinkunata huñuykuspa kamachin purun urqupi chakra chakmamunankupaq, imaymana kawsaykuna tarpumunankupaq.
Hinaspan waynakunap manka kinuwamanta mikhunata apaykachin chakapi churinkuna mikhunanpaq, churikunaqa chakmaq rinankumanta pukllaspas chisiyaykapusqaku mamanpa mikhuna apachisqantapas mikhurqapusqaku ima.
Wasiman kutimuspataq mamanta ninku: ¡Mamay!
chakrataqa ñam chakmarqamuykuña imaymana kawsay tarpumunanchikpaq, hinaspam sapanka waykunaqa puñuna wasinkuman samaq ripunku chiqaqtam mamanchikta q'uturqunchik nispa.
Tarpuy killaña chayamuptin, qusawakcha mamaqa achka kutama muhuta churinkuna chakrapi tarpumunankupaq qun, kuskan p'unchaw mikhunankupaqpas qañiwa hamk'atas q'ipichapusqa.
Waynachakunaqa, manam kunan kutipas ima chakratapas rurasqakuchu, paykunaqa wakmantas pukllayllaman qukusqaku, papa muhuwanpas warak'awan warak'anakuspam tukupusqaku, qañiwa hank'ankutapas mikhurqapusqakum.
Inti yaykuytañam wasinkuman chayasqaku, hinaspam mamankuta wakmanta llullaykunku, ¡mamay!
hatun chakratam tarpurqamuyku manam ch'ulla muhullapas puchumuwankuchu; nispa mamankuta qutuykunku.
Qusawakcha warmiqa kusirqukunsi churinkuna chakra llamk'amusqankumanta, ñawpaq watakunaqa sapan qusawakcha warmillas khuyayta imaymanata kallpachakuspa chakranta llamk'aq.
Hallmay killaña chayamuptin, qusawakcha mamaqa wakmanta kimsantin churinkunata huñullantaq chakraman hallmaq rinapaq.
Qilla waynakunaqa mancharisqas uyankuta qhawaykunakunku imanaptinchus mamanku paykunan chakraman riyta munaptin, paykunaqa manam munarqankuchu maman paykunawan chakrapi llamk'aq rinantaqa, rinmanhinaqa waynakunap llullantachá hap'inman, hinam paykunaqa mamankuta imaymanata ninku wasipi qhipachinankupaq.
Kimsantin waynakunalla wasimanta chakraman sapa kuti hina pukllakuspa, takikuspa puririnku.
Manayá ch'ulla papa yurallapas kanchu hallmanankupaq.
Hinaspas ch'isiyaykuyta wasiman chayanku, mamankuta kimsa kutitaña llullakuspa: ¡Ancha munasqa mamay!
Ñuqanchikpa chakranchikqa ancha sumaqmi kachkan, ayllunchik pachapi, manam piqpa chakranpas ñuqanchikpa hinaqa kanchu, ñuqanchikpa chakrallanchikmi ancha munayta t'ikaykuchkan nispa; kasqallantataq iskay ñiqi hallmaypipas llullakullankutaq, paya mamankuta sinchita kusichinku.
Ñam p'unchawmanta p'unchaw imaymana kawsayninku tukurqakapuptin mamaqa yuyayukun, "churiykunap chakra llamk'asqanta rirqusaq, huk chhikan papa haspiq wayk'ukunaykupaq"; hinam nin Iwawaykuna!
manañam kapunchu kawsayninchik chakra papatam papa hasp'iq rirqusaq, ¿imaynatam chakranchikta tarirquyman?
Waynakunaqa ¡ras!
nispas mancharikunku, hinaspa paykunaqa wakmanta llullakullankutaq.
¡Mamitay!
Chakranchisqa uqhu pampa qayllanpim kachkan, ñuqanchikpa chakranchikhinaqa manam piqpa chakranpas kanchu.
Qusawakcha mamaqa kusisqa chakra pataman puririn, ña chakra pataman chayaptin chiqaqtapuni munay chakrata tarin, hinaspas kusisqa papa hasp'iyta qallarin, chaypi hasp'ichkaptinmi chiqaq chakrayuq millay phiña qhari runa chimpaykun, hinata tapun.
¡Yaw payalacha!
¿Imanaptinmi papa chakrayta hasp'ichkanki?
– chukchanmanta hap'ispa saqmaspa p'anaspa ima.
Khuyay payachaqa waqaspa amachakun, kay chakrataqa kimsantin churiykunam llamk'anku nispa, chay millay qhariqa yuyarichinsi: ¡Qilla suwa churiykikuna!
ayllunchikkunap kawsaynintaqa manam yupaychankuchu, manam ima chakratapas llamk'ankuchu.
Sapa kuti hamuptinku, kimsantin churiykikunaqa pukllaykapullankupunim, hinaqa mana ima chakraykipas kanchu nispa chukchamanta hap'ispa kayman haqayman chuqaykun.
Qusawakcha warmiqa khuyayta waqaspa wasinman kutipun, ña chayaptintaq kimsantin churinkunata ch'ullamanta ch'ulla suq'ayta qallarin llullakusqankumanta.
Churinkunata sinchita suq'achkaptin, kuraq churinpa chukchanta t'irarqapun, chawpi churinpatataq huk chakinta p'akirparin, chanaku churinpatataq ñawinta t'uqyarqachipullantaq, churinkunata manam chayllatachu ruran, mikhunatapas manam qullantaqchu, p'unchaw p'unchaw yarqaymanta ñak'arichin.
Manaña phiñakuynin kapuptin, qusawakcha mamaqa, churinkunatam, suq'asqanmanta mana mikhuna qarasqanmanta ima khuyapayan, mana ima kawsaypas wayk'ukunanpaq kaptin paypa kurkunmanta aychata ñak'akuspan waykun churinkunaman mikhuchinanpap, qusawakcha warmiqa, pisi p'unchawllapi yawarnin tukukapuptin khuyayta wañukapun.
Pisi p'unchawkuna qhipamantam waynakunaqa maman maqaq runata machkayta qallarinku, tarirquspataqmi maqayta qallarinku, khuyayta ñak'arichinku mamanku maqasqanmanta, wañukapusqanmanta.
Huk pacha, mamanpa wañukapusqan qhipamanta, chay millay runa ñak'arichisqankumanta; kuraq wayna sullk'a wawqinkunata nin.
Ñuqam kasaq Wayra, qam chawpi wawqiy Chikchi kanki, qantaqmi sullk'a wawqiy Qasa kanki.
Kay nisqanmantam sapanka waynakuna huk ñanta hap'ispa puririnku; chawpi p'unchawmanta inti yaykunankama wayra sinchita wayrayta qallarin hinallataq inti yaykuymanta kuskan tutakama chikchi sinchita chikchiykun chaymanatapas kuskan tutamanta pacha paqariykama qasa sinchita qasaykullantaq, manam kayhina wayrata, kkayhina chikchita kayhina qasata pipas riqsirqanchu.
Chaymi ninku wayraqa kuraq churi, chaymi chukchanwan wayrata phawachin.
Chikchitaq mana chakiyuq churi, urmaspa urmaspa puriq imaymana q'asuq, hinallataq qasaqa mana ñawiyuq churi, mana rikuspa puriq imaymana saruq, wañuchiq.
Chaymi ñawpa taytanchikkuna ninku, chay p'unchawmanta pacham wayra, chikchi, qasa ima rikhurimun, ñawpa pachakunapiqa manam kaykunaqa karqanchu nispa.
Chaymantapas kunan ukhukunakaman lliw chay wayra, chikchi, qasa kawsaykunata mana kaq killankunapiñachu wañuchichkan.
Waynamantawan atuqmantawan ÑAWPA WILLAKUY Ñawpaq watakunaqa, maytapas chakillapim llamapi q'ipiyuq purina karqan.
Manam awtupas imapas karqanchu, kunanqa munaymá, awtupas, mutupas wisikilitallapas utqay purirqunapaq kan. Ninku, ñawpa watakunam huk llaqtapi tiyarqan, llaqtan llaqtan puriq waynacha, chay waynachaqa utqayllatas may llaqtatapas puriq mana ima sasachakuynillayuq, watanqa kanmanchá chunka isqunniyuq hinalla, rakhu kurkuyuq sumaq karay wayna, payqa purirqan llaqta umalliqpa kamachinpi, imaymana willakuykuna apaq hinallataq wak llaqtakunamanta imaymana willakuykunata apamullantaq.
Huk p'unchaw, llaqta umalliq chay waynaq wasinta rin hinaspa kamachin, puka llaqtamanta yuraq llaqtaman willakuy apananpaq.
Hinas waynachaqa utqayllata q'ipicharqukun ch'ullunwan churarqukun, punchullantapas sumaqta k'uyurqun, hinaspa waynaqa puririn ñanpi mikhunanpaptaq huk wayaqapi sara hamk'ata, qañiwa hak'uta ima apayukun.
Inti lluqsimuymanta chawpi p'unchawkamas pampanta wayq'unta, q'asanta, mayu mayunta ima purichkan, ña huk apachitaman chayananpaqña hatun qaqa pataman wicharquspa samananpaq tiyaykun, kuka ch'uspanta hurqurquspa hatuchaq kimsa kuka raphita k'inturqun, hatun Apukunaman phukurparinanpaq mana ima wak'akunapas, sasachakuykunapas purinanpi rikhurinanpaq, chay llaqtaman chayarquspa utqaylla kutirqamunanpaq.
Apukunaman mink'arukusqanmanta, waynaqa qaqa patamanta uraykuspa huk rumichatas huqarirqun, chayta apayukuspa puririllantaq hatun apachitaman chayaspa rumi suqyapataman churananpaq (chay rumichapin sayk'uyninta, llakikuyninta ima saqirparin) hinam suqya k'uchupiqa huk atuq inti yaykuy qhawachkaq tiyachkaq kasqa (yaw ima munay antawara nispachá qhawachkanman karqan).
Waynaqa, chay atuq rikurqusqanta hap'iytas munan, hinaspas yuyarin awichanpa imaymana uywakunamanta willakuyninkunata.
Ñanpi atuqwan tupayqa manam allinchu, chay uywata ñanpi rikunchik hinaqa ima sasachakuypas llakipas kanmanmi.
Hinam warak'anta hap'ispa atuqtaqa rumiwan phakapi warak'arqun, hinas atuqqa nanaymanta khuyayta hank'aspa, waqakuspa chinkaripun Waynataq ñanñinta ripullantaq.
Ch'isiyaykuytañas yana phuyu tutayaykun ñapis paraq.
Huaynaqa chayta rikurquspa utqayta puriyta qallarin manaraq tutayarquchkaptin ima wasillamanpas chayarqunanpaq.
Huk wayq'uman chayarquchkaptinsi, q'illu pullirayuq, wik'uña phulluyuq kinraypi sumpiruyuq p'iti sintura sipas millwata puchkakuspa, ñawpaqninpi rikhurin, waynachaqa mancha manchallas p'inqakuspa sipasman tariparqun, hinaspa rimapayan: –¿Imaynallam kachkanki panay?
¿Maytam richkanki?
¿Qullana llaqtallamantaqchu purichkanki?
Ñuqa Qullana llaqtamanmi richkani imaymana willakuykuna saqiq.
¿Hayk'aqpas manachu tuparqanchik?
Icha riqsinakunchikchu.
Panchallapim qampa umaykiqa.
Qamqa Antukap churinmi kachkanki riki.
Irqichakunallaraq kachkaptinchik paka pakakuytam pukllaq kanchik ¿Manañachu yuyapunki?
Wasipi ñuqataqa Chanaka nispan sutichawarqanku , sipasqa nispa kutichin.
Waynachaqa, Manam Panchitawanqa rikunakuykuñachu, maypichá kapun, llamk'ay qallarisqaymanta pacha manam yuyaniñachu nispa waynaqa kutichin.
Rimaspa chansakuspa imaymana irqi pukllayninkunata yuyarispa ñanninta purichkanku tampuman chayanankupaq, purispa purispa manam tukukunchu ñanninku tutayarqapuchkanñas.
Sipasqa munay ch'aska kapuli ñawichas, asikuq, chansakuq, sumaq kunkanwan rimaspa asichikuq imas.
¡Munasqay turay!
–unaymanta sipasqa nin manachusuna allinchu kachkan puriyninchik, aswan kaykunallapiñachu puñusunman.
Waynaqa chayta uyarispa kusirqukunsi, makichantaraqsi qhaqurqukun, utqaytaraqsi.
¡Ayaw!
nin, sunqun ukhupiqa kay sumaq sipaswan puñukusaq, much'arqukusaq, masachakusaq, nispa nichkan.
Waynaqa utqayta punchuntas paskaspa pampaman mast'aykun, mikhuna apakusqantapas hurqurquspa manaykachin, sipasqa nin sulpay, aswan kukachaykita hallpaykunaypaq quriway.
Waynaqa utqayta makinwan hurqurquspa kukata quykun, umanpi ichaqa yuyayukuchkan.
–Ima munaytachá puñusaq masachakusaq ima kay p'iti sintura sipaswanqa, kay tutataqa hayk'aqpas manachá qunqasaqchu.
Hinaspas punchu patapi siriykuspa kuskalla puñuykunku q'uñi paqarinankupaq.
Waynataqa manas puñuypas hap'inchu, makinwan sipaspa q'ala phakanta llamk'aykuchkaptin ¡Hananay!
¡Hananay!
¡Amapuni nanaq phakaytaqa llamiykuwankichu!
sipasqa nin.
¡Ch'aska ñawi p'iti sintura sipascha!
¿Imanaptintaq sumaq phakachaykitari mana munankichu llamiykunayta?
¿Imanasunkitaq?
Waynaqa, wakmanta sipaspa phakachanta llamkhuykullantaq.
¡Hananay!
¡Hananay!
Chay phakachaymi sinchita nanachkawan ¿Manachu yuyanki warak'aykita hapispa rumiwan warak'arquwasqaykita?
Waynap kurkunqa ¡ras!
ninsi ¡Chansakuchkankichá!
Manam hayk'aqpas warak'aykichu, waq'achu kayman chaytaq warak'aykimanri nispa nin.
¡Kuskan p'unchawta apachita patapitaq rumiwan warak'arquchkawankiqá!
¿Manachu yuyanki?
Waynaqa chhikaraq yuyarin atuq warak'arqusqanta, chaymantapas awichanpa willakuyninta runaman tukuspa millay wak'akuna taripakuqkunamanta, hinan waynachataqa mancharikuy hap'in, chukchanpas qipu kichkahinaraqsi sayarin, akllu aklluta rimaspa qallunraqsi watakun.
Qa qa qa ¿Qanchu atuq kachkanki?
nispas nin.
Hinas waynap marqayninpi sipasqa chiqaq atuqman kutirqapun, kay chhikachachaq kiruntapas rikhuchin ñapis kanirquqllaña.
Waynaqa, sinchi mancharisqa, phawayta qallarin, hina ch'ampik tutapi michk'an michk'anraq may atisqanman chinkaripun.
Yachachikuynin: manam, mana riqsisqa runawanqa utqaylla imatapas ruranachu.
Llaki apamuq uywakunataqa manam rimapayanachu mana ima llakipas sasachakuypas qatinawanchikpaq.
Ñanñintaqa manam tuta tuta purinachu, hina kaptinqa takikuspa khuyukuspa purina, chhikataq millay wak'akuna nunaykita suwasunkiman.
Aqha haywapakuq sipasmanta Aqha haywapakuq sipasmanta HUK T'AQA Pichiwa ayllupis huk sipas munaysapa, supay chinkakuq kasqa, chay sipassi, mana turankunata, taytanta, mamanta kasuspa llut'an llut'anta purikusqa, hinaspas mana allin mach'aq, uywakuna suwakuq runapata wiqsayarqukusqa, chaysi taytamamanqa phiñakuspa, sunqu nanaywan p'inqaypi ususin rikukuptin wasinkumanta qarqupusqaku.
Huk ch'inniq wasimansi sipasqa qulla wawachantin taytan qarquptin astarukusqa, chaypis kutiriy unquy hap'irkuptim mana pi runaman willakuspa unqukusqa, sipasqa lliwllañas wañuypiña, chaysi kallpata hap'irquspa sayarispa huk mamakuchaman asuykuspa llamp'u sunqunwan rimanakusqa, chaypis mamakuchaqa llipt'a apita upiyachispa sumaqta wawachantinta uywakusqa.
Sipaspa tayta mamanñataqsi phiñakuspa mamakuchataqa rikhurisqa, imaynanpi pay paya kachkaspa waqllikuq llut'an pallqa ñankunapi puriq warmita qurpachasqanmanta.
Wata risqanmanhinas, sipasqa mallqu warmi wawachantin mink'an mana mikhunan kaptin purikusqa, chayllamansi turankuna p'inqakusqa ichaqa maqarapuq ima.
Sipasqa manas pi maqaptinpas kutipakusqachu, hinallas maqachikuq.
Ichaqa qusayuq warmikunas supay apaqta china allqutahina rikusqaku chay sipas qusankuta waqllichisqanmanta chiqnikullasqakutaq.
Hinaspas chukchantapas kuchurqusqaku ima, chaysi sutichasqaku Vikilacha lump'a uma nispanku.
Paya mamakuchas sipastaqa huk wallpa waqayta rimapayaykusqa, ninrinmanta allinta chuta chutaykuspa, imaynanpim chayhina millay kawsakuypi purisqanmanta, unquytapas tarikunmansi karqan, hinaspapas imapi qullqi maskayta tarinman chayta yachachinman karqan.
Chaysi sipasqa mamakuman wawachanta saqiykuspa wichay q'asa urqu qipa Qara watana llaqtapi taytacha San Juan raymiman aqha, mikhuna haywapakuq rirqusqa, chaypis sipasqa manas allintachu ima ruraytapas atipan, aswansi uma muyu warmihina muspharqusqa, chayllamansi turankuna raymiman riqkuna rikurquspa sipastaqa Qara Watana k'ikllupi chawpi wañunankama maqaykamusqaku, lliw wañusqatahinas, kurkuntapas q'umirllataña, uyantapas yawarman t'ikrakuqtas sipastaqa runakuna raymichakuq taytaman saqiykamusqaku.
Taytacha San Juan raymi tukunankamas sipasqa karhuyuqpa wasinpi unquykun.
Ichaqa ñas allintaña qaliyachkan.
Chayllamansi Pichiwa llaqtamanta sipasman willakuy chayarqamusqa paya mamakus willakamun sipaspa wawachansi anchata unqurqunman karqan, chaysi sipasqa waqaykuspa, hina unquq, llikllanta q'ipirikuspa mana ima mikhunayuq, upyanayuq ima inti patataña Pichiwa llaqtaman kallpachakusqa, Qara Watana warmikuna, qharikunas sipastaqa mana rinanpaq hark'aykunku, manas sipasqa qipaman kutinchu hinaspas wichay ñanman puriyta qallarin, llaqtap umanpiñas rumi pataman qispirquspa sipasqa munay ch'uya ch'ilay ch'ila kunkanpi takirqamusqa kayhinata: “Waqllay urquta siqaykurquptiy, Waqllay q'asata wichaykurquptiy ima mamaysi waqaykullanqa, ima taytaysi llakiykullanqa.
Mamay tukuspa, taytay tukuspa, puku pukullas waqaykullanqa, pichiwa waychawllas waqaykullanqa”.
Nispas khuyapayay uyayuq sipasqa takirqamuspa utqayllamanña ñanta wicharirparin ranra ranqa wayq'uman chinkaykun.
Kuska tutatas Pichiwa aylluman sipasqa mana allin qhali, wañusqa runahina paya mamakup wasinman chayaykamun, hinaspas mamakuman chiripa atipasqan makiyuq chiriy chiri kurkuyuq, wata watamanta qallunpas manas allinta rimariytapas atinmanchu karqan, hinallamansi payapa qaskunman makinta churarqun.
Paya mamakuqa aswan allintas warmachataqa waltharqusqa manas unqusqapaschu, chaysi sipasqa wawachanta marq'arikuspa sinchitapuni wikch'u hapinankama waqaykusqa.
Tutallamantas, manaraq pisquchakuna takichkaptin paya mamakuqa sipas qhalilla kutimusqanmanta kusirikun.
Hinaspataqsi sipastaqa nin: Yaw Vikilacha imatam chay llaqtakunapi wawaykita wikch'umuspa tarirqamurqanki, imallatam apamuwachkanki mikhunaypaq, upyanaypaq, maymi chay aqha haywapakusqayki qullqi.
Nispas sipastaqa tapusqa.
Manam awilachay ima qullqitapas chaninchamuwanchu aswanmi turaykuna rikurquwaspa Qara Watana k'ikllupi wañuchiwan, sipiykuwan, ayata saqiwan, wañusqatam karguyuqpa wasinman allqutahina munasqay runakuna wikch'uykatamuwasqa, chaymi lliw raymi tukunankama unquykuni, mana mikhusqa, mana upyasqa ch'inniq wasipi, mana aylluyuqhina, kunanpas aswan willakuyniyki suchimuwasqayki q'unichalla chayarqamullaptinmi uma muyu warmihina inti patallataña p'itamuni, nispas Vikilachaqa waqaykuspa willakun.
Chay p'unchawsi payaqa Vikilacha sipasta kachita k'usaspa t'impusqa hisp'aywan lliw q'umirllaña kurkunta armarquspa unquchisqa.
Ayllunkuna tapukuptinpas manas wawanwan kuska Vikilacha kasqantaqa willasqachu, mana chayqa turankunas p'inqay rurasqanmanta kaqmanta maqananpaq maskallasqakutaq, chaysi pakasqalla mana runap rikusqallan sipasqa mamakupa wasinpi unqukusqa.
Qaliyaspas Vikilachaqa wasi ukhullapi millmata puchkaykuspa, munay t'ikariq chumpita allwiykuspa, mana away yachaq, mamaku makinchaptin awaykusqa, chaymantas llikllata, punchuta puñuna ch'usita imas munay pallayniyuqkunayuqta awallasqataq.
Manas Vikilachaqa intitapas rikusqachu, mana chayqa turankuna tayta maman, ayllunkuna imas kaqmanta maqaykunkuman karqan.
Chayta manchakuspas wasi ukhullapi yarqaymantapas, ch'akiymantapas hinalla chumpikunata mamacha Virgen Nivis watanapaq, karnawal pukllaypi atuq q'ipi wichichu wiqawnin watakunanpaq, wachakuq warmikunap wiqawnin watanapaq, sipas warmikunapaq, irqipaq, paya warmipaq, aya walthana, sara mama kutipapi t'inkanapaq walthana chumpikunatas rurayta yacharqusqa.
Vikilachaqa chay tukuy pallaysapa llikllakuna, punchukunawansi Amuqa, Challwa Pampa, Kulka Pampa, Puquwanka, Anta Pampa, Qasinchiwa ayllukunaman rispa tukuy wayukunata makipuramusqa apamuq, chaywansi sarata, siwarata, papata, millmata, aychata, uña uywachakunatapas rantikusqa.
Vikilachapa wasinpiqa manas imapas pisinmanchu, hunt'asqas ima mikhuyninkunapas kasqa, wayukunata apamuptinsi turankunap, ñañankunaq warmankuna wayurayku risqaku, Vikilachaqa munay misk'i siminwansi irqikunamanqa achkata ima wayutapas haywaykuq, chaysi khuyay sunqunwan irqikunaqa riqsikusqaku.
Huk kutiñataqsi Vikilachapa maqaqnin turan wak Chinchiña llaqtaman wasi rurayman risqanmanta machasqa kutimuspa millay wayqu qaqaman urmaykarqapusqa, hinaspas lluq'i chakinta, kimsa waqta tullunta ima p'akirqakamusqa, chaysi chay runataqa llapa runa mana rimariqta kallapipi q'ipimusqaku.
Chayllamansi Vikilachapa taytan maman payachap wasinta rispa Vikilachataqa nipusqa: Vikilacha, hinachu kaypi tiyachkanki, hawkaraqchu umaykipas t'iskiy t'iski mana maqchikuspa uyarayachkanki, imallatapas apamuy, turaykim qaqapi yaqa wañunqaña, chakinta waqta tulluntawan p'akirqakamusqa, chaymi iskay chumpita chakan watanaykupaq mañawanki.
Nispas taytanqa Vikilatacha nisqa.
Aqay, aqay, aqay, mamacha Virgen Nivis mamallay yaqachu uyariruwasqa, chayta chay millay turay munachun, allinmi chay wist'u chakin hayt'akuwasqan p'akikun, ¡Taytallay!
¡Mamallay!
Kunanqa asikunim, kusikunim, pakraq pakray nispam tusurpayrisaqpas, allin willakuymi chayqa.
¡Taytay!
¡Taytallay!
¿Ima uyaykiwanmi ñuqaman chumpi mañakuq hamurquranki?, manam chumpiypas kanchu, chay turaypaqa, waylaka warmincha rurapunman riki nispas thanta chumpillata aypaykusqa.
Chaysi Vikilachaqa sapanpiña turanmanta llakikuspa waqarqukusqa.
Hinaspas mana imata rurayta atispa aswan awasqanta awayta p'itananpaq huch'uy hallwachakunata, yawrita, p'itañata ima maskaspa purikun.
Chaymantas Vikilachaqa Mamacha Virgen Nivis karhuyuq kimsa musuq t'ika aymara pallaysapata chumpita awachisqa, chaypaqsi utqayllamanña awanan, munay tukuyninpaqpas iskay uyakuq llimp'isqachakunatas simp'aqpas.
Mamacha Virgen Nivis raymi chayaypiña p'unchawpis karhuyuq mama Vikilachaman chumpi huqariq risqa, chaysi Vikilachaqa makiy makichalla qullqi apasqanta chaskirqusqa, chayllapis karhuyuq mamaqa Vikilachata chay raymipi raymi qallariyninmanta tukuyninkama aqhata maysunkunaman haywananpaq mañaykukusqa, manas Vikilachaqa uyasqachu, chaysi karhuyuq mamaqa qunqurispa pitucharikuspa ima rurayninta chanin kananpaq mañakusqa, chaysi ñak'aymanta arí nisqa, hinaspas karhuyuq mamawan kuskannin waqtuta upiyarqusqaku, hinaptinpas mamaqa Vikilachaman chaki puriyninpaqpas huk kuskannin waqtutawan saqiykamun.
Kunanqa chayhina kallpachasqaqa imaynapas hamusaqcha riki nispas Vikilachaqa chumpi t'inka waqtuta paya mama wawa uywaq payachaman upyaykachisqa.
Mamacha 'Virgen Nivispa' alwa ch'isinpay p'unchawninpis Vikilachaqa wawanta paya mamaman saqiykamusqa utqayllamanña aqha haywapakuq risqa.
Ichaqa ñawpaqta Vikilachaqa, tukuy yachasqanta yuyayninta chaninchaspa tiyakusqa, payqa sapan warmi mana qusayuq warmis kasqa, ichaqa ch'ullalla warmi sipas wawayuqlla, may llaqtapipas chayraq riqsisqa, utqayllaman rurayniyuqsi kasqa.
Aswanqa chay Vikilachaqa sapa mamacha Virgen Nivis raymichakuptinsi raymichaq runap munakunan kasqa, makinraykus sipastaqa mink'akuq ch'uya makin mana imapas tupaq makiyuq kasqanrayku, munasqa maypipas chaypipas Vikilachaqa karhuyuqpa takichiqninkuna, tusuchiqninkuna, khuyaqninkuna, maysunkuna, ayllunkuna, wasi masinkuna, huk llaqtakunamanta watukuq runakunaman aqha haywakuq makiyuq kaptin.
Vikilachaqa manas pi mink'akuq runa masinmanqa mana ninmanchu, aswansi Vikilachaqa arí nisqa simiyuqsi kasqa, hinaspas sipasqa Apukunaman t'inkakuspa qullqi chaninchasqanta phukurikuq, sumaqta lluq'iman puchkasqa q'aytuwansi qullqintapas allchakusqa.
Chaysi Vikilachaqa tutamanta wasinta kimsa killa puqusqa hisp'aywan ch'aqchurquspa, lliwta mulli raphiwan, markhu raphiwan ima ch'uyata picharparimunman karqan.
Chay p'unchawtaq wasinta uchu uchu qhurawan, q'illu uchuwan, chamanawan, insinsuwan ima q'unpurpatamullaqtaq, mana ima millay wayrakuna wasinman yaykunanpaq.
Kikin Vikilachapas khuchi akawan, kawra wirawan, kuntur phuruwan, anka phuruwan sisikunap q'isanwan imas mana mat'a wayra hap'inanpaq q'usñirpachitakamuspa munayta sapallan takirqamuspa rinman karqan.
Hinaspapas Vikilachaqa wiqawninpi huk munay huch'uychalla wayaqachapi puma sunkhata, mana pi maysunkuna maqhakunanpaq, wik'uña chaki taruka chaki ch'illiku ch'akisqa hak'uwan chakinman llut'isqa wik'uñahina, ch'illikuhina kallpawan p'itakachananpaq allinta mana urmaspa phawananpaq'itananpaq; Ch'iqullu ñutqunchatapas ch'akichispa kutasqachata allin rimananpaq, mach'aqway ch'akichisqa chupanta runakuna manchakuywan rikunankupaq, kimsa kulli kutiq sarachata layqa layqay munaq layqaman kutinallanpaq, chaykunatas payaqa lluq'iman puchkasqa chumpipi sirarquspa allinta wiqawninman mat'iy mat'ita watakuspa karhuyuqmanqa risqa.
Hinaspas karhuyuqmanqa sumaq munay yana ruq'uyuq qantu t'ika, amapulas t'ika, lirio t'ikawan munayta achalarquspas rurananman kusisqallana pulliranpas pillpintuhinaraq pasaykum.
ISKAY T'AQA Alba tutas sipaschaqa karhuyuqpa warminta aqha waqaychana wasipi mañakusqa lliw llapallan p'uyñukunapi, urpukunapi aqhatas makinman haywaykusqa, chaysi Wikilachaqa lliw p'uyñukunata, urpukunata qhawapayaykuspa, allin winuta mañarqukusqa hinaspas lliw allin makiyuq aqha haywaqkuna yañukuq payachakunap makinta kurnita mayurta tukaq runata qayaykuspas t'inkarisqa aqha haywakuy qallarinanpaq, chaymantapas Vikilachaqa yachasqantas rurayta kachaykun: Kimsa p'uyñukunatas lluq'iman puchkasqa awasqa chumpiwansi, p'uyñukunap wiqawninta watarqun, mana aqha pisinanpaq, t'ika k'allmitataq aqha ukunman k'añasqata wikch'uykullantaq, mana p'uyñu t'uqyananpaq, itakaña, mulli, markhukunawansi p'uyñukunata watarqun maya aqhata pi wañukuq runa ayachananpaq, pisi pisimanta aqha puqunanpaqtaqsi, sunch'u qurap sunqunta, sap'inta ima waqaychaspa pisi pisillamantas sapa p'uyñuman churaykusqa, runakuna allinta machananpaqtaqsi chikan puka t'ikaq lulipa tulluntas kutaspa hak'ucharqun chaytapas munaspaqa churaykunmansi karqan.
Chaypaqsi Vikilachaqa karhuyuq warmimanta tawa mak'as p'uyñu, chunka iskayniyuq tinahata, iskay lanku, iskay titirata, kimsa aqha wisinata ima mañarpakullantaq.
Chayta rurarquspas Vikilachaqa kurnitakuna t'inkananpaq iskay p'uyñu aqhata wikch'umunpacha, chaypis tinahapas munay itakañawan chaqnasqas, sapa karhuyuq khuyakuqkunamanpas aqhataqa yanachantintakama haywaykuy, manas Vikilachamantaqa pi runapas mana upyasqaqa rinmanchu, supay yuyaysapas kasqa.
Chayta tukurquspas Vikilachaqa mana chay tuta puñunanchu, imaynanpi, payqa tukuy tutas tukaq, tusuq, takiq runakunata, sipaskunata, waynakunata, huk llaqtakunamanta runakunata machachin, mana pi sipaspas tusuyta munaptinqa, kikinsi Vikilachaqa asikuy uyanwan runakunataqa tusurpachimunqa.
Aqhataqa haywakunanpaqsi wakintaqa chirillata, wakintataq q'uñichisqata ima, lliw khuyasqam ayllukunaman haywaykun.
Runakuna, payakuna warmi masinkuna aqhankuta karhuyuqman apamuptinkutaqsi, huk sapaq p'uyñukunaman mulli raphi kutasqawan chapuykuspas hillp'urqun.
Vikilachaqa karhuyuq mamacha raymichiq warmipata qusanpata llikllanta mantuntas, punchunta imas q'ipinan, manas chinkachinmanchu, aswansi Vikilachaqa aqha wasiman mana pi runatapas yaykunanta munasqachu, imaynanpi, layqatas millay runakuna churaykamunman, chay lliw urpukuna, p'uyñukuna t'uqyarqunman.
Tukuy tutallas mana huk qiru aqha upyaykusqa ch'aki similla Vikilachaqa achkanan, mana chayqa manas allintachu raymichakuq khuyakuqkunata qhawarinman.
Tutamantas manaraq wallpa waqayta Vikilachaqa iskay kimsa kallpayuq allin sipaskunata mink'akuspa achka p'uyñu aqhata awqay pataman q'ipinanku, takiqkuna, tusuqkuna, tukaqkuna upyanankupaq, chaypipas sansa nina q'unchata ruraspas aqhataqa q'uñichinan karqan.
Chaymantas Vikilachaqa awqay patamanta kutimuspa lliw karhuyuq warmi qhariwan, tusuqkuna, takiqkuna, tukaqkuna, huk runakunapas ima, awqay pataman astakunku, takiykuspa, tusuykuspa, chaypis Vikilachaqa ch'ila, ch'uya kunkanwan llaqtap k'ikllunkunata takiykustin aqha q'ipiykusqa, runa masinkunawan risqa: “Kalliykita mañaykuway Rusawra, Llaqtaykita mañaykuwan Rusawra, Chawpi tuta pachakama Rusawra, Wallpa waqay pachakama Rusawra… Chaymantacha ripukusaq, wichaymanpas uraymanpas…” Awqay pataman chayarquspas Vikilachaqa aqhata lliwllaman, mana pantaspa, k'uchun k'uchus awqay patatapas muyurqamuq, q'uñi aqhata haywakustin, irqikunamanpas manas pantakunchu, ichaqa manas karhuyuqqa machananchu, mana chayqa manas allintachu mamacha watakunanpaq ñanninchanmanchu, chaypiqa llaqta runapa p'inqay rimaymancha churarqukunman.
Hinas chiritapas Vikilachaqa muchun, puñuytapas ch'aki uchuta k'añaykuspas runakunata rikch'arichin, ñawinta wiqillataña kicharichisqa.
Ña Inti Tayta allintaña wichamuchkaptintaqsi Vikilachaqa ña karhuyuq wasinman kutimunkuña, lliw takiqnintinkuna, tusuqnintinkuna, ch'usaq p'uyñu, qirukuna, llikllakuna, punchukuna, huk p'achakuna iqiquhina q'ipiykusqas wasinman takiykuspanku kutinpunku.
Chawpi p'unchawñataqsi Vikilachaqa lliw musuq chumpikunata, musuq llikllakunata, t'ikakunata, huk achalakunata ima allichakuchkanña, mamacha Virgen Nivis watanankupaq.
Hinaspas karhuyuq warmita qharita lliw munaqninkunata, tukaqkunata kaqmanta yanachantinkana qirupi aqhata kallpachan, munay misk'i siminwan mink'akun lliwta iñikuq wasiman mamacha Virgen Nivis watanankupaq.
Huk huñullas achka runakuna k'ikllunkunata takiykustin, tukaykustin ima rinku, chaypipas Vikilachaqa aqhatas chanin p'uyñupi q'ipinan awqay patapi lliw runakuna upiyanankupaq, aqha pisiptinpas kutiy t'ikramunsi, p'itayllaña hump'ipas unuhinaraq kurkunmanta sut'urinankama.
Vikilachaqa paypa makinpis mamacha watachiy, pach'ankuna akllaspa munaychata p'achachinan, chaysi huk mamacha watay payakunata mink'akunan, chaypaqsi allin aqha, allin waqtu kanan haywananpaq.
Mamacha Virgen Nivista watarqamuspankus, lliwllata mink'akuspa karhuyuqpa wasinman kutimullankutaq.
Chay tutapas Vikilachapaqa aswansi supay chanin llamk'aman, chaysi lliw husut'an t'ipirqukuqtin Vikilachaqa q'ala chakichalla wichayman, urayman kutiy t'ikran aqha, tinahakuna, qirukuna q'ipiykusqa, chaysi warmi masinkunapas khuyapayaspa wakinqa yanapaykuq, wakintaqsi aswan k'amirqamuqku.
Warmiyuq qharikunas Vikilachataqa munay ñawinkuwan qhawasqaku, qusayuq warmikunañataqsi aswan millay sunqu k'arasqa sunquyuq qhawallankutaq, Vikilachamanqa manas imapas qukunchu, runap rimasqanqa, payqa ruranallansi umanpiqa.
Tukaqkuna pukllapayaptinpas aswansi hatun rakhu k'aspiwan k'aspirpariq, chaysi mana pipas pukllapayasqakuchu.
Wakin maysunkuna tukaqkunañataqsi sumaq khuyakuywan rikusqaku, chaysi ima misk'i tarikusqankutapas haywaykuq.
Vikilachaqa chay tutapas chikachallantas puñuykun, wallpa waqaytaqa ñas aqhata q'uñichinanña, hinaspa maysunkuna tukaqkunaman upyaykachinan karqan.
Mamacha Virgen Nivispa kikin p'unchawpitaqsi Vikilachaqa iskay kimna ch'usaq p'uñukunata tinahakunata, qirukunata apakunan, illariymanta pacha karhuyuqman kuska wasin wasin llaqta runakuna watukuq rinku, chaypis khuyakuq runakunaqa, raymichakuqman aqhata, waqtuta, qullqita karhuyuqman warmi qariman quptin, Vikilachaqa allinta qhawanan yanantin aqhata upyachinanpaq, wakin payakuna aqhata quykuptintaqsi ch'usaq p'uyñuman hillp'urqun, hinaspa kaq aqhallata huk wasikunapi upyachimun.
Kuska p'unchawkamas watunakuypi purinku lliw achkallaña runakunaqa sapa wasipi tusuchimuspanku.
Mamacha Virgen Nivis awqay pataman lluqsimuptinsi Vikilachaqa sapa uchuy karhuyuqkunaman aqhata haywanan, mana pantaspa.
Chay p'unchawpas manas Vikilachaqa samakunchu, hina manay husut'ayuq q'ala chakillas wichayman urayman p'itakachayllañas aqha q'ipiykusqa p'itakachan.
Mamachapa p'unchawnin tukuytataqsi Vikilachaqa turil apaq runaman utqaychallaña wasinta rispa iskay p'uyñu aqhata haywakunanpaq aparqun, chaymantañas karhuyuqta turil apaq runaman napaykuq rinanpaq kanachin.
Hinaspas allinta allcharqamuspa, lliw tukaqnintinkuna, takiqnintinkuna, khuyaq runa masintinkuna, aylluntinkuna ima wasiman kutimunku, chaypis Vikilachaqa utqayman sapa runaman allinnin hampisqa aqhata haywanan, mana pantaykuspa, hinas payqa q'ala chakichalla wichayman urayman p'itakachaykuchkan.
Turilman rinankupaqtaqsi Vikilachaqa iskay p'uñu aqha q'ipiykusqa awqay patata lliw karhuyuqnintin rillankutaq, chaypis tunpalla tusurqamuspanku wasiman kutinpunku, chaypis, iskay p'uyñu aqhata tukaqkunaman upiyanankupaq saqimun.
Chay tutapas tukuy tutas tukaqkunawan, karhuyuq runapiwan wasin wasin sat'i sat'ipi puriykunku, sapa wasiman chayarquspankus yanantin qirupi q'uñi aqhata haywanan, aqha pisiptintaqsi hina tuta limp'u tutapas kachun Vikilachaqa aqhaman kutimunan.
Chaykamaqa chakinpas lliwsi kichkakuna, rumikuna, botella p'akikuna yaykurqun, chaytapas manas kasunchu, ima nanaypas Vikilachapaqqa pukllakuyllas kasqa.
Tukuy tutallas chayhinalla illarirqunku, manas allin mikhuypas Vikilachapaqqa kanchu.
Chaymantapas tutamanta turuyuq runakunaman Vikilachaqa aqhata iskay p'uyñupikama apanallansi, turu qatimuq runakuna kallpachananpaq, chay aqhataqa apanan wallpa waqayllata, mana chayqa p'inqaypis rikukunman karqan.
Turu pukllay p'unchawtaqsi tukaqkunaman hatun yanantin qirupi allin puqusqa aqhata upyachinan, mana tukaqkunap wiksa nanaywan unqunankupaqtaqsi, chay aqhaman churasqa mulli raphi, markhu raphi kutasqa ununta, khuchi phusnu unuchanta ima hich'aykuspa qullchin qullchin nispa aqhata hampisqa, Vikilacha chay rurasqantaqa manas pipas yachanmanchu karqan.
Hinaspas yaqa allin Inti Tayta wicharichkaptin lliw runakuna, khuyaqkuna, takiqkuna, tusuqkuna ima wasin wasi ayllukunata watukustin rispanku, turu pukllananpaq awqay patapi tusuysinanpaq mink'akuq, awqay pataman tusuykustin takiykustin tukaqkunantin kusikuyllawanña rinku.
Chay p'unchawpaqsi Vikilachaqa kaqmanta allin kallpasapa sipas waynakunata mink'arikuspa chunka hatun urpu p'uyñukuna aqhata lliw turuyuqpaq, qullqi t'ipaqkunapaq, kunturniyuqpaq, lasuyuqpaq sapa kamapaqsi huk chawpi kaq p'uyñupikama yanantin qirupi aqhata rakimunan.
Turu pukllay p'unchaw tukurquptintaqsi Vikilachaqa turuyuqpa chaki puriyninta huk p'uyñu aqhata sapankankuman haywanan.
Chaypis hump'illaña Vikilachaqa rurananta mana pantaspa ruranan.
Chayta rurarquspas kaq turu ripukunan pataman aqhata apanallantaq, tawa p'uyñuta ima, chaypipas mana pantaykuspas allin aqhata haywanan, k'uchun k'uchus misk'i siminwan añaychakuspa haywakun.
Chaymantas kaq wasiman kutimuspanku, allin aqhata hampisqata tukaqkunaman, tusuqkunaman, munakuq runakunaman mana pantaspa haywanallantaq.
Chaytas ruran hinaspa tukuy tuta tukaqkuna tukaykuptin tusuqkunaman aqha quñita upyachinallantaq, chay tutapas mana puñuspas illarinku.
Paqarisnintataqsi, Vikilachaqa illaramuyta manaraq pisqukunapas takimuchkaptin aqha q'uñita llaqta kamachiqkunaman chay p'unchaw hatun huñunakuypap (kawiltu) upyachimun.
Kutimuspas kaq waqta kanka mikhunankupaq tukaqkunaman runakunamanpas iskay p'uyñu aqhata wikch'unallantaq, chaypipas Vikilachaqa mana maysukuna, khuyakuqkuna, karhuyuq warmi qharip wiksan nanananpaq, nitaq unqunankupaq paypa hampisqan aqhatas haywakuq.
Chaymantas lliw karhuyuq lliw llaqta umalliqkunata mink'arikuspa awqay pataman hatun huñunakuyman rinku.
Chaypaqsi Vikilachaqa suqta parís chuqllu qiruta yana itakañawan, markhuwan, mulli raphikunawan, lluq'iman puchakaqa tukuy llimp'ikunaman rikch'akuq q'aytuwan chaqnasqata apan, kimsa hatun p'uyñu allin hampisqa aqhata, llaqta umalliqkuna, tukaqkuna, tusuqkuna lliw khuyaqkunaman karhuyuq haywakunanpaq.
Chaypis Vikilachaqa mana pantakuspa haywakuq.
Wataman huk karhuyq raymichaq.
Haykuptintaqsi huk hatun p'uyñu aqhata, iskay yanantin chuqllu qirupi warmi qhariman upyachinallantaq.
Chaykunatapas Vikilachaqa lliwtas ch'uyata lliw llaqta runakunaman aqhataqa karhuyuqpa sutinpi haywarimun, manas ima chikan aqhapas kutinmanchu, ch'usaqsi p'uyñukunaqa kutinan mana chayqa tukaqkuna, tusuqkuna, umalliqkuna karhuyuqta allqu mich'a runawan sutichankuman hinaspapas tukaqkunas tusuqkuna imas achka qullqita mañaykukunkuman karqan.
Chaypiqa Vikilachaqa manas chikan aqha malliykuspas hina ch'aki similla, mana allin mikhusqas chay p'unchawpas haywakunan.
Paqarisnintinqa lliw tukaqkuna ripukunanpaqsi Vikilachaqa wallqachita, sapa runakunapaq ruranan, chaysi tukuy tutalla, yawriwan sumaqta allin rakhu puchkasqa q'aytuwan imaymana tullpukunaman rikch'akuqwan ruran.
Chaymantas tukay yachaqkuna ripukunan pachapiñas Vikilachaqa hatun hamp'arapi musuq t'ika pallayniyuq llikllawan mast'asqata tawa ch'aki chukllu urkillu saratawan allchakun, chay sarapis tukaq yachaqkuna (kurnitiru, tampuriru, pitiru, pumpiru, hukkunapas) qullqita chaninchananku sapa tukaq sarata iskuspa t'aqnunanpaq, chaypis Vikilachaqa allinta qhawanan, hinaspas munay siminwan tukaq chikanta qullqi pisiyachinanpaq allin hatun chuqllu qirupi allin machachiq aqhata upiyachinan.
Chayta tukurquspantaqsi, Vikilachaqa kacharparina muqu pampachaman tawa urputa'uyñuta aqhata q'ipinallantaq, chaypis chay muqupi lliw tukaqkuna, khuyaqkuna, yanapakuqkuna lliw tusuykunku takiykuspanku: “Urqupi, q'asapi kuntur phuruschallay, yasta, yasta kunanqa waqarqaysiykiña, chirichapipas wayrachapipas waqarqaysiykiñam… Maskakuy, maskakuy waqaq masiykita, yasta yasta kunanqa waqarqaysiykiñam…” Nispa takispankus, lliw runakunaqa ripukunku.
Wakin tukaqkunas Vikilachamanta chikan allin aqha upyachisqanmanta t'inkanta pakachallapi quykamun, wakinqa wallqachinkunatas saqiykamunku, wakintaqsi Vikilataqa mink'akamunku may raymipi tarikuspapas aqhata haywakunanpaq, lliwllas tukaqkunaqa Vikilachataqa misk'i siminkuwan añaychaykamunku, chaywansi kusisqa Vikilachaqa llikllanta wichayman urayman wayrarichispa tusuykuspa qhipakun.
Kutimuspansi karhuyuqpa wasinpi aqha waqaychana k'uchupi wañu wañuyta chayraq puñurqukun.
Tutamantas manaraq wallpa waqayta raymichakuqpa umanta allin puqusqa aqhawan warmi qarita hampiykun, chayllapis Vikilachaqa rimapayanman karqan: Papay kunanqa mana ima sasachakuyllawanmi karhuykita wasaparqullanchik, manam pi allqupas kanikullasunkichu, nitaqmi tukaqkunapas layqakullasunkichu, aqhanchikpas manataqmi pisirullanchu, hinaspapas manataqmi tukaqkunapas sunqu nanasqachu ripukunku, chaymantapas manam qirupas, p'uynupas, llikllapas, chumpipas hina kaqchallam kachkan; kunanmi tutamanta ripukullasaqña, wawachaycha wañunñapas riki, mamakuchaypas imaniwanmanchá k'aspiwancha k'aspirpariwanqa, ichaqa mamachanchik Virgen Nivisraykum aqhallaykita haywapakuyki nispas karhuyuq runata rimapayan.
Karhuyuq runaqa ch'inchallas p'acharukuspa allin qispi qirupi kaña waqtuta upiyachinanpaq quykusqa, manas upiyanchu aswansi waqirukun, paya awichaman apananpaq.
Vikilacha, ñañachay kusisqan tarikuni kay lliw qallariyninmanta tukunankama aqhata llapan munaqniykunaman haywapuwasqaykita, kunan p'unchawllatawanña kay llapa aqha puchuqta tukurqaysimuway, makiykipim riki nispas karhuyuqta warmin kusikuywan Vikilachataqa nillantaq.
Hinatas ruran chay p'unchaw, hinaspas karhuyuqqa manaraq kuska p'unchawta Vikilachamanqa hatun chuqllu qirupi hampisqa aqhata qispi qiru hunt'atataqsi kaña waqtuta upyarqachin, chaypis arpapi wihulinpi tusuykachin, hinallamansi aychata, tukuy wayukunata, misk'ikunata, sarata, waqtuta paymanpas wallqachitapas wallqaykachin, hinamansi upallaychalla iskay wallpatawan aqtuchitahina q'ipiykachin, kusisqas Vikilachaqa wasinman takiykuspa q'ipisapallaña kutipun.
Manaraq wasinman chayachkaspas rumi patapi machaq tukuspa takirparin kayhinata: “Yasta yasta kunanqa waqarqamuniñan, chirichawanpas wayrachawanpas kuskanchaykukuspa…” "Aqay, aqay awqaykuna asikuychik, chiqnikuwaychik, kusikuychik".
Nispas wasinman chayapun.
Chaymantas Vikilachaqa aqha haywapakuypi llaqtan llaqta purikusqa, watan wata, lliw karu llaqtakunamantas paytaqa allin makiyuq, chanin llamk'aq, mana ima qhilli makiyuq, aqha hampiy yachaq kaptin, chay llaqtakunamantas uwihata, wallpata, kawrata, wakakunapas haywapakuspa purisqan kallpamanta apakamuq, paya kaspapas paya Vikilachaqa hina aqha haywakullaqsi kasqa wañukunankama.
Wañukuptinpas manas chay turankuna Vikilacha maqaqkuna asuykusqakuchu, wiñaypaqsi raymin raymin Vikilacha purisqanmanta chiqnikusqaku.
Kunanmi Pichiwa, Amuqa, Tapaq Riwaq, Qullqa Pampa, Pampa Chiri runakuna yuyarinku, hinaspas aqha haywapakuq warmikunapas ñawpaqtaqa manaraq aqha haywayta qallarichkaspa Vikilachap makinta t'inkarinku, samaykunku yachayninkunatapas rurallachkankus kunankama, takintapas kunankaman, may wak llaqtakunapipas takillachkankutaq.
Chayllam chay.
Yunka Uraypi yachachiqmanta Yunka Uraypi yachachiqmanta Ñawpa watakunapi lliw Perú suyunchikpiqa manaya karrukuna nisqaqa karqanchu.
Piña, mayña puriyta munan chayqa chakipis ch'usanan tuta tutallamanta, maynin p'unchawkunapi ch'isiyaq may ayllumanña munanki riyta chayqa purinanku.
Qhipa qhipa watakunamantaraq llapan runakunaqa manasyá lliwchu yachaqku, pichá achka uywayuq, qullqiyuq imaymana Kaqniyuq chay ayllup wawankunallas yachaytaqa atipasqa, paykunalla irqinkuta hatun llaqtakunaman apaqku allin runa qananpaq; chayta qhawarispas wakin ayllumanta runakunaqa huñunakuyta yuyaychasqaku huk yachay wasi kamanankupaq ayllunkupi chaypi wawankuna yachanankupaq.
Ancha allinta huñunaykukuspa, rimanaykukuspas yachay wasitaqa munaytas ruraykunku, lliwtas imatapas ch'uyanchanku llapan wawakuna chaypi yachananpaq, chay yachaywasiqa yunka ukhunpis tarikusqa, chay ukhupiqa imaymana uywakunas kan: mach'aqwaykuna huch'uymanta hatunkama, pillpintukuna imaymana llimp'isapakuna, pichitankakuna imaymana rikch'aqman, hamp'atukuna, qaraywakuna, ukumarikuna, iwuanakuna lliw yunka uywakuna; ichaqa kallantaqsi sach'akuna uñamanta hatunkama, q'umir urqukuna, aswanpas uraynimpi imaymana mallkikuna tukuy rurukunayuq, wayq'ukuna millay phaqchakunayuq, kinraykuna tukuy suyuman ñan purinayuq, qhatakuna imaymana lliw tukuy q'umir qurawan qataykusqa ichaqa kansi mayukunapis uñamanta hatunkamas urayllaman chutayukuchkanku chay patankunapi q'uñikun hatun mancharikuy muru mach'aqwaykuna p'aspa, chimuku sutiyuq; paykunaqa qhunchu yakup patallantas chimparqunku kanuwa nisqahinaraq, qhawachkallaptiykim sach'akunamanpis lluk'irukunkus; ichaq chay sach'ap patanpis q'uyuyarqanku p'unchawqa, tutataqsi mikhuna maskaq chutarikuyta qallaykunku mikhunata maskaspa.
Chay ayllu runakunaqa allintas kawsanku Pachamama, Yakumama, Apukunawan imas, chaysi paykunaqa tukuyta imatapas yachanku: allpa llamk'ayta, hampiyta, allin kawsayta, qhawayuspallas nisunkiku maymantas kanki chayta, pis kanki chayta, ichaqa wak runa chaywan ayllunkuman chayqa tukuy sunqunwansi chaskiykusunkiku, hukllas mikhunatapas, aqhatapis, mallkikunaq rurusqantas haywakunku, kusa ancha allin munakuq runakunas kanku yaqapis llapallanku.
Yachay wasiman rinay killas chayamunña hinas umalliqkunaqa rimanayukuspa ch'usamunku hatun llaqtata yachachiq mañakunankupaq, rimankus qhari puntupi UGEL umalliqkunawan huk hatun huñupi, imaymana rimanayukuypis tawa yachachiqkunatas hurqunku yachaywasinkupaq.
Kimsantin umalliqkunaqa kusi kusillas ayllunkuman kutipunku.
Antichay sukhatañas chayaykamun aylluman huk munay warmi; ayllu runakunaqa qhawachkanku, payqa yachachiqchushina kanman, nispas.
Warma qhawarispas umanpi yuyaykukun, pay kikillantaqsi rimayukun: yunka wasikunaqa hukniqman rikch'aqmá llaqtaymantaqa; manas allpamantachu ni ichhuwan wasichasqachu, chay wasikunaqa k'aspimanta ruwasqas, hatun qhawanayuq, yanqa ch'aki raphikunawan qataykusqallas kasqa.
Ayllu runakunaqa tapunayukunchik paykunapura ¿Imaynatataq warmallari chayaykamun?
¿Piwantaq hamurqan?
Nispa.
Manas paykunaqa hamut'ankuchu umankupi imayna sasachakuywan chay warmap ch'usamusqanta llamk'ananpaq yunka urayta; Paypa wasinqa kasqa ancha chiri llaqtamantas, chay llaqtanpiqa lliw puna uywakunallas kan: kunturkuna, ankakuna, liq'ichukuna, p'isaqakuna, yuthukuna, wik'uñakuna, llamakuna, paquchakuna, wakakuna, uwihakuna, manas mallkikunaqa ruruyuq, ni sach'akunapis kanchu, manasyá ancha puriqchu, ichaqa aswanpis paypaq kunanqa huk musuq kawsay, yuyaychaysi kanqa yunka uraypi llamk'ayqa chayqa.
Chayllamansi huk mamaku rimayamun, ¿Pim kanki?
¿Maymanmi richkanki?, warmaqa kutinchinsi: Ñuqam kani yachachiq, kay aylluman hamuchkani llamk'aqmi wawakunawan nispas kutichin, mamakuqa kusisqas chaskin yachachiqllataqa.
Chay tutaqa mamakup wasinpis qhipakun.
Warmaqa yuyaychakunsi kunancha riki tapuparikuyman kay mamitataqa llapallan ayllupi tiyaq runakunamanta, allinta yuyaychakuspas tapuykun, mamita: ¿Pikunataq umalliqri?
¿Achkachu irqikuna kay allukhupi mallku wawakuna?
¿Imaynatataq kawsankuri?
¿Runakunari imakunapitaq llank'amku?
Wak tapukuykunatawan paqarichin; mamakuqa lliwtas willan, payqa ancha kusisqa puñupum, chay tukuy yuyay hurqusqanmanta.
Chay paqarqa warmaqa manchasqas rikch'arirqamun chayraqsi pacha paqarqa illarirqamuchkasqa, rinrichik imaymana pichiwyay kunkakunatas uyarikun, ichaqa mamitaqa utqayllamansi sayarirqun wayk'uqkama.
Wayk'uyta yanapasqampis aswanta mamakuqa willan pikunam allin, millay runakuna chayta, chayllamansi rikhurirqamun wiraqucha Domingo Vilca, payqa llaqta umalliqsi kasqa qhipa pachapi, chaysi ancha allin chaninchana kanman; warmi yachahiqqa manchay manchaysi napaykukun.
Dominguqa kusisqa uyayuqsi napaykuyta chaskiykun, hinallamansi kutirirqun wasi qhipata, chaypis yuyarirqukun pis kanman chay warma chayta; mamakup qhawarinanpaqqa wiraqucha Vilcaqa ñantañas chinkarichkasqa wakin runa masinman willakuyta apaykukuspa; ñanpis tupan warmakunawan yachaywasiman richkaqta, chayllapis wiraquchaqa tupallantaq ñawpa umalliqwan ichaqa iskayninkus kutirimunku yachay wasiman; yachachiqqa wakin yachachiq masikunawan huñunaykukuspa, warmakunatañas rimapayayta qallarichkankuña; chayllanmansi ayllu umalliqkunaqa chayaykamunku, kaqllatas ayllu runapis; chay p'unchawqa kasqa 'Buen inicio del año escolar' nisqasyá, hinas llapallanku huñunayukuspa musuq yachay watata qallariyunku: Irqikuna, yachachiqkuna, tayta mamakuna, ayllu umallikuna.
Yunkapi ayllukunaqa ancha karu karupis tarikunku, chaymi warmakunaqa tutay tutallamanta wasinkumanta purimunanku; chaysi wakin irqikuna mana mikhusqa, mana maqchisqa hamunku yachaywasiman; llamk'ana pachapi ima puñuywan aysachikapunku, yachachiqqa tapuykunsi ¿Imaraykum puñuywan atipachikunki?, nispa, warmaqa kutichinsi, kuka raphitam huqariykamurqani veladakuypi, yaqapis illariq tuta, chaymi mana allin puñusqa kachkani yachachiqniy.
Wakin warmakunaqa ñisutas sayk'urqamunku ancha karu purisqankupi chaysi ancha qilla qilla kachkanku, wakin irqikunas ninku: sapallaykun tiyayku uray wasiykupi, tayta mamaykuqa purin urqu wichaytam kafiy pallaq, chayraqmi Aymuray killa tukuyta kutiykamunqaku, nispas.
Chayta qhawarispas yachachiqkunaqa huñukunku chaypis rimarinqaku imaynatan chay sasachakuykunata allchankuman, mat'ipankuman allin yachay kananpaq.
Iskay mit'añas pasarqapun, yachachiqkunaqa yuyaychakapunkus imawanmi qallarinkuman sasachakuykuna mat'iparkunankupaq: Yachaywasi umalliqsi rimarin: ichaqa huñunakunacha kanqa ayllu umalliqkunawan kay yachaywasipi imaynatas allinta yachachisunman, chaypaq llapallanchik allinta rimarisunman imaynatas wisq'asunman iskay mit'ata warmakuna yachay wasipi kanankupap, kay huk iskay mit'ataq wasinkuman ripunkuman qhipaman sumaq kawsayninkuta ruranankupaq; chayllamansi chay huk yachachiqqa rimarimun: Wiraqucha Dominguwancha rimarina kanqa riki, payqa allintachuhina yanapawasunman chay yuyaychasqaykita, chayllamansi warmi yachachiqqa rimarin: manamá allintaraqchu warmakunataqa riqsinchik riki, taytamamankuwanchá rimana kanman, ima ninqakumanchá, chaymanhina ch'ullalla kanapaq, chaymantapas ¿Imaynatataq llapan irqikunawanri qhipakusunman?, ¿pi umalliqkunataq yanapawasunman?, ¿kay llamk'ananchikqa yaqapas allin yuyaychanapaqma kachkan?
Chayllamansi hatun llaqta umalliq tayta qunqaylla yachaywasiman chayarqamun, hinallamansi yachaywasi umalliqqa huk warmawan waqyarqachimun ayllu umalliqkunata.
LLapallanku huñunayukuspas rimayta qallarinku; Llaqta umalliqqa wiraqucha Jaimiqa risqa chay ayllumanqa qhawaq, yachaq imaynatas yachaywasi llamk'akuchkan chayman; chayllamansi yachaywasi umalliqqa rimarimun yachachiqkuna huñupi rimarisqankuta, chaypis payqa mañakun “Ñuqayku ruraykun huk umallikuy nisqata warmakuna iskay mit'a wisq'anaykupaq, ichaqa iskay mit'ataq wasinkuman ripunankupaq” chaytam rimariyku kay yachaywasi allinta ruruwakusqanpi chaymansi wakin yachaqkunapis mat'ipamunku chay rimasqaman; ayllumanta umalliqkunapas aswantas chaninchaykamun rimaytaqa.
Ancha pacha rimariypis tukuy kinraymanta qhawarinku imaynatapunis llapallan sasachakuykunata chay yachaysapa allcharinkuman chayta; hinallapis allin yuyaychayman chayaykunku lliw ayllu huñukuq, llaqta ima ñawpaqman purinanpaq.
Kunanqa yachaywasi umalliq kuska yachachiqkunawansi rimariyanakunku; chaysi yachaywasi umalliqqa llapallan tayta mamata huñunan, chaypis chayachinan hatun plan nisqata, llapankuta yuyaychanam imaynas, hayk'aynas kanman chayta.
Hinasyá yaqapis llapallan taytamamaqa rimarinku chay umallikuy ñawpaqman purinanpaq, ichaqa unanchayunku allinta warmanku yachaywasipi qhipanankupaq, chaypaqmi paykuna yanapanan mikhunawan,... lliw pachapi qhipakunankukama, ayllu umalliqpas chay yuyaychasqataqa allintas taytamamaq umanman tarpurin hinaman hinas Ugel nisqa wasitapas puririnanku, chaypi riqsirichimunanku kay ancha allin umallikuyta hinallataq urqumunanku huk yachachiqta; llaqta umalliqtaq yanapanqa kimsa yachachiqwan, huk wayk'uq qullqiwan.
Hinasyá kay hatun sasachakuyqa allinta yuyaychayakapun llapallan umalliqkunawan.
Mit'a tukukuytas yachaywasi umalliq huñun tayta mamakunata, chaypis rimarinku imaynatapunis chay umallikuyta huk hatun umallikuyta kutichipunkuman, ancha allinta yuyaychaspas yaqapas llapallanku huk ch'ulla yuyayllaman chayaykunku: Yachaywasi wisq'asqapi kutipunanpaq (internado), llapallan yachachiqkunaqa manas maynintapas qallariyta atinkuchu paykunaqa manas hayk'aqpis wisq'asqa yachaywasipiqa llamk'asqakuchu; yachaywasi umalliqllas huk chikanta yuyaychakuchkan imayna ruranata chay kawsayninku allin lluqsinanpaq hinallamansi warma yachachiqqa mat'ipam yachaywasi umalliqtaqa allin yuyaykunawan: allinta umalliqkunawan rimaykuspa ima rurasun chayqa allillanmi lluqsiwasun, chaypaqmi t'aqananchik iskay p'ititaman, chay kikillanpim warmakuna yachanankupaq, mikhunankupaq, ima llamk'aytapas rurananku, chaypaqmi ñuqanchik t'aqananchik allin llamk'ay pacha nisqata; chayllamansi yachaywasi umalliqqa allinta mat'ipan kawsayninku ancha allin lluqsinanpaq chaymi yachachiq masiykuna ima rurasqapis lliw qillqasqas qhipanan qillqana liwrupi.
Ancha allin ruranapaqqa: iskay mit'as warmakuna yachaywasipi qhipakunqaku yachachiqkunawan llapallan yuyaykunata atipanankupaq, chaymanta iskay mit'ataq warmakunaqa, wasinkuman ripunanku yachasqankuta q'ipiyukuspa, chaytataq ayllunkupi rurayman t'ikrananku lliw yachasqankuta, chay llamk'asqankutataq yachachiqkuna qatipanan kanqa, mana atisqankutataq yanapachikunanku tayta mamankuwan, manapunim wakichinkuchu chaymi yachachiqta suyanku yanapachinankupaq.
Warmakunaqa imaymana ruraykunatas atipanku wasinkupi: huk ayllupim quwita uywanku, hukpi wallpata khakata uywanku, wakinkuna ruruyuq mallkikunata tarpunku, hukkunam wanquyru misk'inta huñunku; llapallan irqikuna atisqankumanhina imaymana wanquyruq misk'inta ruranku.
Warma yachachiypaq kay hinapi warmakunawan llamk'ayqa musuqsisyá; yachaywasipipas, wasinkupipas warmakunaqa yachankutaq yachachinkutaqsi yachachiqtaqa: Huk mit'apis warma yachachiqqa pichqa irqikunap wasinman chayanan; qallarikunchik mayqin warmap wasinchá ancha karu kachkan chaymanta, chaymansi ch'usan huk kamiyunchapi hatun llaqtamanta chay carroqa apamun lliw qhatunata llapallan ñanpi runakunaman qhatunanpaq, manasyá kanchu runakunaqa ancha rantikunankupaq paykunaqa ch'usanku mulapis maymanpas, chayraykus qhatuq runaqa yaqapas qhari warmilla purikunku.
Yachachiqqa tukuy sunquwansi mañayukun apachikunanpaq, hinasyá ch'usayta qallariyunku tutamanta pusaq pachamanta ch'isiyaq, ñanpiqa runaqa yanqallañas suyanku qhatuna mikhuy chayananta makipuranankupaq, carroqa chayan carreteraq tukukuyninman tawa sukha pachatañas.
Warma yachachiqqa yaqapis llakisqas chayaykun, chaypis suyanan Irisuncha sutiyuq mallku warma; chayllapis karrumanta uraykuspa yachachiqqa warmawan tupaykun hina qhipallamansi kuska puririyta qallaykunku, ñas intiqa chinkakuchkanña, irqiqa ninsi yachachiqta: haqay urqu qhipallapim wasiyqa, nispa.
Chayhinaqa puriytasya qallaykunku utqayllaman, ichaqa sukhayaruchkanñas chayllapis yachachiqqa huq mach'aqwayta saruykun huktas mancharikuymanta qaparin mana thaq nispa, ichaqa wañusqas kasqa, chayllamansi runakuna rikhuriykamun qapariqta uyarispa, paykunaqa huñukusasqakus huk hatun rimaypaq, paykunas chay mach'aqwaytaqa sipirusqaku hinaspas chay ñan pampallaman wikch'usqaku.
Irisunchaqa yachachiqninwan watiqmantas puriyta qallarillantaq, ichaqa tutas atirapun puriqkunataqa, hina tutapis purichkallanku linternawan k'anchayukuspa.
Karutañas purinku ichaqa manas chayayta atinkuchu linternap pilanpis tukukapunñas yanqa tutayaqllapis puriykuchkanku, manas ñanta rikunkuchu warma yachachiqqa supaytas manchaykukuchkan, irqiqa waputas ñanta purichkan, pachaqa limpus tukurqapun, ichaqa manapunis chayayta atinkuchu, may karuta purispankuñas huk allqu kanirqakamun, yachachiqqa ninsi: Irisun wasiykimanqa chayarunchikñachu hina, payqa kutichimunsi: manaraqmi yachachiqniy, chay allquqa ayllu masiypam, haqay chimpamanta kanikamuchkan, upkamañas sayk'urqapun warma yachachiqqa, tapuykunsi irquitaqa, ¿ima pachañam?
Manachu sayk'unki.
¿Karuraqchu wasiyki kachkan?
Yachachiqninqa kutichinsi: manam kanchu pacha tapuqniyqa, manaraqmi sayk'unichu, kay wichayllañam kachkan wasiyqa.
Ichaqa manasyá imatapis yaqa rikunchu warma yachachiqqa, waqaytañas munachkan mana rikuyta ni puriyta atispa chay limp'u tutapi.
Unay pacha purisqankupis chayankupuni Irisunpa wasinmanqa, yaqapis kasqa huk pacha tawa chunka kimsayuq illaramuyñas kasqa.
Warmap mamanqa rikch'achkasqas, chayaruqtinkuqa utqaytaraqsi lluqsirqamun.
Wiramanta velatas k'ancharqachin, Edsonllaqa husut'allantas ch'utirukun, allinta maman qhawayuqtinqa lliw yaku phusullullañas chaki pampanpi kachkan, warma yachachiqpas qhawaykukunsi chakinta hinallataqsi paypapas kachkan.
Mamitaqa mikhunatas qaran ch'usaqkunamanqa, yanqallañas mikhuykunku, huk chikantawan yaqallas qallunta k'uturqukun yachachiqqa yaqapis puñuywan atirqachikunsi chay tukuy purisqamanta, lliw sayk'usqallañas.
Mamitaqa chayta rikuspas anchata khuyapayaykun puriq runakunataqa, chaysi puñunata mast'aspas puñuchin puñunan wasipi.
Paqariq p'unchaw illariqtinsi warma yachachiqqa, pacha ran nichkantinchik riqch'arirqamun, tulluy tulluy puñunapi wasanllanpis lliwtas nanayun, chayllamanchik mamitaqa haykurkamun mikhuna p'uku apayusqallaña; riqchay yachachik, ñan qusayqa muntitañan purin kafiy y achiwiti pallaq ichaqa irqikunaqa qhipakunmi qanwan llamk'ananpaq.
Ñas intiqa purirqunña wichay wichaytaña Edsonqa sullk'ampiyan wayrunquq misk'in proyectuntas qhayankachin chayllamanchik Nilliqa chayaramun khumpankunaq wasinman yachachiknin pusananpaq, lliwta irqikunaq llamk'asqata qhawarispas mat'ipanku sapankaq proyectunta, warmakunata yanapayta tukuruspas warma yachachiqqa Nilliq wasinta chakipi hatarinku payqa chayraqsi qhawarin imaynatas haqay sayasqa qinraykunata ch'ampik tutapi purirmurqan chayta, ñanpis imaymana qhayanapap, kansi: Uña niray q'umir k'ayllakuna, philpintukuna imaymanaman riqchaqkuna, chaypa qhipantas yachachiqqa pawan hap'irusaq nispa, warma irqichaqa asikuspa qhawan.
Chay irqikunaq wasinqa tarikusqa hatun q'umir urkukunaq ukhumpis, sayaq qhatapis, ichaqa Nelliq wasinqa kasqa chay wichay qhatapis, yanqa sayk'usqallañas chayaykunku, mamitanqa warmallaraqsi kasqa; payqa utqayllamanchik mulankunaman kafiy, achiwiti q'ipikunata q'ipichisasqa, utqayllamanchik warmaqa sumaq kawsayninkuta rurasqantaqa qhawakipanku, sasachakuynintapas allcharinchik yachachikqa, warmachaqa chocolate ruraytas munachkan.
Ñas kuchkan punchawña, kunanqa purina pachas, Nilliq mamanqa wawa unquqsi kasqa ichaqa hinas puririyamunku kimsantinku hatun q'ipiyuq mulakuna qatiyusqa, ñanqa sinchi uraykunas kasqa, yaqapis llusk'a llusk'aykuspas urayuna kasqa, utkatllaman uraykuchkaspas warma yachachikqa llusk'awun mulaq phaqan ukhuman, manas mulaqa hayt'achun nitaq sayanchu, uywaqa purikuchkallanchik mana sayaspa, mancharikunkus Nilliqa mamantin.
Huk kimray ñamanchik chayaykunku, chay ñanqa ñañullañas kasqa, mula k'ipinwan takaqunma chayqa mayu ukhumanchik urmaykapunman mana hayq'ak kutimuq, runapas wanqallañas chay ñanchataqa chinparqun, chay mayuqa millay qhunchu unullas puriykuchkan.
Karu purisqamkupis sukha tutawan tarparachikapunku, ñan chawpipis huch'uy k'anchaychakuna ukhirirqamun, chayqa pinchinkuru sutiyuq kuruchas kachka, ichaqa kusatas k'anchan ñantaqa, chay k'anchaywanqa ñanqa p'unchaw hinaraqsi kutirqun; ñan tukuymanñan yaqapis chayaykunku pusaqpachatañas.
Wuuuuu huk munay hawkaypatapis qhatuqkunaqa utkayllaman allchasasqaku tukuy qatunankunata, chayraqsi qallarichkasqa kichakuyta qhatukuna, runakunaqa lliw suyumantas chayaykamunku tukuy imaymana q'ipiyusqa: mallkikunaq rurunkuna, mikhunakuna, lliw imakunapas apaykusqa; ichaqa ayllukunamanta runakunapas chayraksi chayayamuchkanku rurukuna q'ipiykusqa, paltaykusqa lliw imaymanawanpas makipuranankupaq yaqapis illariq tutas chayta ruranku.
Pacha paqartataq lliwsi runakunaqa ch'usayta qallariyapunku llapallanku: qhatuqkuna, rantikukkuna, yanqa puriqkunallapas, Nellypas mamitachantinchik yaqapis kuchkatutataña puririyapunku wasinkuman, warma yachachiktaqsi qhipayakapun, manasyá ni puñukuytapis atinchu; huk kuchuchapis puñuyta munaykuchkan ichaqa chayllapis huk hatun chupasapa huk'uchas ukhirirqamun, huktas mancharikun yachachikqa manas ni qapariytapas atinchu, payqa huk qhatuk asllanpis tiyaykuchkan, watiqmantas puñuyta allipanakuyta munachkallantak, huk huk'uchañataqsi chakinpatanta chimparkun, yaqallas qaparillantaq.
Runakunaqa kuti tikrakuchkachis rantirayukuspa, wakinkunaqa mikhuykuchqachik, hukkunaqa machaykuchkachik, takiqkunapas anchatas takiykuchkan chay machana wasikunapi; kuchka tutañas chayraqsi yaqapis qhatukunaqa allinta qhaturikuchkanku imaymana mihkuykunata, rurukunata; warma yachachiqqa puriytas qallarin mana puñuyta atispa, yuyayninpiqa kachkan kutipunanchik huk irqiq wasinmanraq, chaypaqsi karruman siqanan chaypi ch'usananpaq, hinallamanchik ichaqa carrukunaqa puriripunku lliw suyukunaman maymantas hamurqanku chaykunaman, ayllu runakunataq wasinkuman llapallanku hatariyapunku, tawa pacha paqarñas chusaqmanchik chay llaqtaqa kutirqapun.
Warma yachachiqqa karu ch'usasqamantas chayanpuni chay huk irqiq ñan wasinman, yaqapis tawa pachañas, karruqa hatun llaqtatas ripun warma yachachiq qhipakapun ñan patallapis, chaypiqa huk huch'uy ayllullas kasqa, Manchasqas qhawarikun wichay uray, chaypis huk qhatuna wasilla kicharayak qasqa, haykuyuspas tapuyukun may ñantan riyman Chumpi wirakuchaq ayllunman nispa: warmiqa qhawarichinchik huk munay ñanta, utkayllaman puriy warma ichapas chay ukhupiqa llamk'chkankakumanraqchu hina, warma yachachikqa utkayllamanchik purin, yaqapis p'itanchik, ichaqa manañas pitapis tarinñachu, aswanpis huk warma qhariwansi tupan.
Tapuykukunchik: mayninta puriyman Chumbi wiraquchak ayllunman, chaymanmi riyta munachkani, waynaqa kutichin: ahhh chay ayllumanchu riyta munachkanki, arí ñuqapis chay ñamtan richkani.
Warma yachachikqa kusisqas nin: chayqa hakuya puririychkaiki nispa; hinasyá puriyta qallarinku mallki, mallkiq chawpintas ñan wichayta tiraykuchkan; ñanpiqa imaymana rurukunatas tarinku, warma yachachiqqa yanqallañas yarqaymanta kachkan, waynaqa purin rurukunata pallaspas: laranhata, mango, latanusta haywanchik warmamanqa, payqa kusi kusisqas mikhun saqsanan kama.
Ichaqa sukhayarapunñas paykunaqa chayraqsi utqayllaman puriyta atipasqaku, k'anchanankutas hap'ichinku ichaqa qallarinkus ñan wichayta puriyta rimanayakuspa, may chiqaskunapi phawa phawayllas siqan waynaqa; warma yachachikqa qhipantas atipakullantaq, karu wichayta purispañas qhawarikamun qhipanta, manas imatapis rikunchu, yanqa ch'anpik tutallatas rikuchkan, chaypis tupanku huk phaqchawan, chaytas chinpananku; waynaqa manas imatapas rurayta atinchu, warmatas qhawayun allin sayk'usqatas; waynaqa makimantas hap'in warmitaqa, chutansi, chalqachimunchik, utkayman saltachqaktinchik yaqalla wikapayukun ukhuman, paqchaqa pakkk pakkkk pakkkk nichkanchik, chayllapis k'anchananku wañupum.
Unay pachamantas waynaqa yuyayukun imaynata warma yachachiqta pusananpaq haqay ch'ampik tutapi, hinasyá, watiqmanta qallariyunku puririyta iskayllanku.
Chaykamaqa willanakusqakus yaqapis tukuy kawsasqankuta: waynaqa hatun llaqtamantas wasi ayllunman richkasqa, chaypis chakrata tarpun sichpa wawqinwan kafiyta, achuwitita, chaysi tutalla richkan chay rurukuna pallaq.
Warma yachachiqtaqsi llamk'am huk munay yachaywasipi mallku waynakunata yachachikpa chayraykus richkan chumbi wirakuchak ayllunta ususinpa proyectun allchapaq.
Ñas huk pachapaqarña, karu qhatatañas wichaykunku, manaraqsi chayayta atinkuchu, chayllamanchik huk uña allquk kaniyninta uyariykunkun, iskayninkus kusirikunku, chikallantawanchik purinku, chayllapis huk qhari kunka uyariyukun, chay kunkaqa sichpa wawqinchik, wasitas muyuykunku, huk huch'uy punkullas kicharayachkachka, chay ukhupis huk munay sipas tiyachkaska wawallan marq'aykusqa, haykuyuqtinkuqa aqhatas haywamunku puriqkunamanqa, supay ch'akisqas ch'usaqkunaqa kasqaku, chayqa yakumanta wañusqaraqsi upyanku, iskay kiru aqhatas tukurunku.
Warma yachacikqa tapuykukunchik sipastaqa, Chumpi wirakuchaq wasin karuraqchu kachkan, chayllamanchik qusanqa nin, haku ñuqawan, pusaruchkayki, kay qhipallan kachkan.
Hinasyá warma yachachik hatariykun waynaq sichpawan.
K'asapis sayaykunku, chaymantas warma qhawarikun tukuy q'uchta, ñawinpakqa yanqa tutayaq pampapis kachkanku, karu karullapis velakuna k'anchaykamuchkan, rinrinpaqtaq ichhukunalla silvaykamuchkan; chayllapis sichpaqa allinta umanman hap'iyachin maynintas purinan chayta, ichaqa ninchik ñan tupanakuypi tarikunki chayqa qaparillankiñan ¡¡¡Reyna!!!!
Nispa, irqiykiqa utqayllan uyarirqakamunqa, ¡¡¡allpamuway!!!
Nispa ninki.
Hinatas ruran warma yachachikqa, chayllapis Reynaqa tarparamun yachachikninman, chaymantapas karuchataraqsi purinku.
Chikallanñas kachkan chikchi chayananpaq, illapaqa supaytas t'uqyayqamuchkan, parapis iphurimuchkanñas, ichaqa wasiman chayankupunis.
Reynachaq wasi pirqanqa k'aspillamantas kasqa, kikllu kikllullayuq, chayllamanchik haykuykunku iskayninku, yachachikqa warmak puñunallanmanchik suchuykun.
Yaqapis puñuywan atipachikuqtinchik piqiwan kanichikun, llapan kurkunchik siqsiyta qallariykun, pirqaq k'ikllunkunantataqsi paraq chirapan uyanman ch'illkaykamun.
Paqarik p'unchaw illariqtinchik Reynaq mamitachanqa mikhunataña wayk'uqkasqa, Warmaqa hatuntaraqsi sayarirun mamita napaykukuq, kusisqas mamitaqa, ususinpa yachachiknin wasinpi qhatukusqanmanta.
Reynaqa kusa allintas yuyasqantaqa ñawpaqman apachkasqan, pisi sasachakuykunallatas yanaparin yachachikninqa.
Allintas yuyaychaykun warmachataqa yachachikqa, chayllamanchik kutirinpun Reynaq wasinmantaqa ñanta kama; chakata chimparamuchkaptinsi yanqalla utkayman puriyta atipakamun, K'asamanchik chayarqamun, chayraksi allinta qhawarin sasa ñan ch'isi tuta purimuchkanta, chay urqupatamantas lliwta yunka urayta qhawan, tukuy urqupi wasichakunatas rikun, yaqapis hanaqpachapi hinaraqsi karun chay pachaqa.
Chayta umanman mat'ipayuspas phawaylla urayman p'itaykamun, chayllamanchis huk wasiman chayaykurqun, waqmanta waynas wasinmanta purirqaramuchkaska, ichaqa sunqunsis kusirirukun, chay hinas waynawan waqmanta tuparqullantaq; ichaqa khumpachayaykamunkus purimunankupaq, yaqapas ch'isayaqtas ñamta kama uraykamunku ichaqa iskay pacha kachka.
Karrutas yaqapas iskay pachaña kackaqtin suwanku, iskayninkuta yarqaypas ñas atipanña, yachawasiman chayaykun, mikhunamanta, chirimanta, ancha khuyayllaña, chaypis wakin yachaymasiqkunawan tupanku lliw purisqakutan willanakunku, aswanta imatapis mat'ipanankupaq yuyachka kkawsayninkuta ancha allin purinanpap.
Minchha p'unchaw killatas mit'a qallarin, ñas warmakunaqa yachaywasinman kutinpunankuña, paykunaqa hamunku ancha kusisqas wasinkumanta yachachikninkuwan tinkuk.
Warma yachachikqa mallku wayna sipaskunawan ancha allintas tupachin, chayraykus ancha allinta llamk'ananbpaq wakichin lliw ima yachaykunatas warmakunawan ruranan chayta, ichaqa chay yachaywasi ukhupiqa imaymana yachaykunatas, llamk'aykunatas, kawsaykunatas paqarichinku, chaytataqsi yachachiqkuna yuyaychaspa allchapaku.
Paykunaqa iskay mit'a pacha wisk'asqas yachaywasipi tiyaqku, chaypis imaymanakunata yachanku mana allin kaptintaq llapallanku mat'ipanku.
Machu minchha mit'ataqa warmakunaqa ayllunkumanchik ripunanku waqmanta yuyasqankutaqa ruwaq; chay hinatas kay huñu runakunaqa ñawpaqman kay yachaywasita allinman purichisqaku, sapanka mallku warmas yuyasqanku kama yachaytaqa tukusqaku, tayta mamankuqa chaypiqa, huklla kachkaku ancha allin yanapap.
Kunankunaqa chay yachaqkuna yaqapas llapallankus allin ayllunman q'imikrunakuna kanku.
Unay watamantañas warma yachachiqqa Qusqu llaqtapi tarikun, misamanta lluksimuspas awqaypatapi munasqa samayta, huk tiyanapis tiyaykun, chayllapis yuyayninman chayamun tukuy llaqtakuna maypi llamk'asqan, chayllamansis huk wayna chinpaykamun, waynaqa napaykunsis hinaman warmataqa nin ñuqata yuyawachkankichu, nim warmataqa yuyachkayankichu.
Payqa ñispa: manan yuyaykichu ichaqa pampachawkuway nispa.
Waynaqa rimapaykunchik, ñuqaqa qan hina yachachiqmi kani, qammi kay sumaq ñanman tanqayuwanki chay raykun kunanqa allin yachachik kani, Warmaqa umanpis lliwta machkan pin kanman chayta.
Chayllapis kinrayllanpi huaynaqa tiwaykun, chaypis pipuni kanman chayta unay qhipawatapi huk khumpay Munay allin waqyanata walqananpi aparqamusqa, ancha munapayanataraqsi payqa apakachaychkan, chaymi ñuqaqa munasqani qichuruyta, mana atispaytaq khumpay kharmuk richkanan kaman waqananmanta mana pipis rikuchkantin, suwarqapuni kharmuyta tukuspas payqa q'ipi walqananpi waqyananta machkarirukun, manasyá tarinñachu, chayllapis qam haykurqamunki ñawpa pacha kawsay yuyaykunamanta yachachiq, chaymansi yachachik masiyqa yaqapas wiqi ñawintin chinparqamuchkanki yachachikniy waqyanaymi walqanaymanta mana kapunchu, llapankumanmi willasunchik imaynallapis chinqarkun chayta.
Qamqa tiyanaykimanta sayariramuspan p'ititaq punkunta wisq'anki, chaypis ninki pin ichaqa pikunan khumpaykichik waqyanayta pantayuruspa hap'irqunkichik.
Yachachiqqa waynataqa allinta uyarichka.
Chaymantari imatataq rurarqani.
Ninchik.
Qanqa mana pipas rimariktiyku llapaykuta kamachiwankiku walqanaykuta kichasqata hamp'ara pataman churanaykupak llapallaykutaq huk churayllapi ñawpaqma t'iqrayku, chaypi sayanaykupak mana kuyurispa ñawiykuta allinta wisq'aspa; qamqa chayllapis sapanqa yachachiqkunata mana walqanakuna machkaytachu qhallarinki ichaqa wolsillukunata machkanki ichaqa sapa pachas yuyachiwankiku mana kuyunaykupak ni ñawiykutapis kichanaykupak, chayllapis wolsilluymanta urqurqunki waqyanataqa ichaqa llapaykutas tukunki machkaspa.
Chaymantari imata rurarqani nispas warmaqa yuyaysapallaña uyariykuchkan.
Llapaykuta machkarkuspayá waqyanataqa makiykipi hapisasqanki ichaqa waqyanataqa tarirkunin, manas pitapas imatapas ninkichu.
Chay pachas ñuqaqa hatun p'inqasqa qhipapuni, chay p'unchaymanta ñuqaqa yachani mana allin rurasqay chaymantas anchatapuni chaninchasqaytapas ñuqaq ukhuypi mana hayk'aq ruranaypaq, ichaqa qamqa manas p'inqaypi qhawachiwankichu lliw yachachiqmasiykunawan chumuyusqa qhipanaypaq; anchiy p'unchawmantas ancha allinta qamta yuyayki.
Warmaqa waynataqa khuyapayay ñawinwan qhawa.
Waynaqa hunt'achinsi willaspa: Chay p'unchawmanta pachas allinta umaypi hap'ikuni mana qam hatun p'iqaypi saqiwasqaykimanta, mana haykap chayta ruranaypap ichapis qam hina allin yachachiqkuna kayman, anchaymantan qam hina kayta umayman saphichakurqani.
Yachachiqniy kunanqa yuyawankichu.
Warma yachachiqqa umallanta chhapchirikuspas k'umuyun, yuyaychakuspas nin: Ari yuyachkanin chay kawsasqaytaqa ichaqa qam kachkaykita manan yuyanichu ichaqa manataqmi waturanichu qam hap'isqaykita ichaqa ñuqapis machkachkaypi ñawiytaqa allinta wichq'arqani.
Kachi wankaray qatip Kachi wankaray qatip runamanta runamanta Ñawpaqsi huk uña maqt'acha Martín Román Mendieta sutiyuq, Ch'illka Pampa sutiyuq ayllu llaqtapis mana taytayuq waqchacha purikusqa, chayllamansi Yanaqa Ayllumanta huk qhapaq tayta turukuna rantikuq rispa, uña maqt'achataqa turu qatiysinanpaq, mula aysananpaq ima Yanaqa llaqtaman aparikusqa, ñanpis maqt'achaqa kayman rin, urayman rin, wichayman rin turu allinta ñanta purinanpaq, phiña turukunatapas maqt'aqa lliwsi ñanman churarqun, chaysi qhapaq runaqa puriysinanpaq munarqukusqa, hinaspas uywakusqa.
Qhapaq runaqa maqt'achataqa sapa p'unchawsi manaraq wallpa waqayta mulantinta k'achuman qatirparin, chaypis maqt'aqa mana kallpan kaptin runakunata waqyaykukuspa mulaman k'achuta q'ipichimun, pusaq watayuqsi maqt'aqa kanman karqa, hinaspapas uchuychalla, tulluy tullucha kurkuchayuq, ichaqa supay p'itaqcha.
Chunka watas qhapaqpa makinpi maqt'aqa, chaysi yacharkusqa tukuy rurayta, turu mansayta, mulaman llant'a q'ipichiyta supaytas purisqapas, huk llaqtakunamantapas utqaychallas kutirpamuq kasqa, chaysi qhapaq runaqa allinta rikhusqa.
Chunka watamantas maqt'aqa Ch'illkapampa ayllunkunaman kutimusqa, ña waynaña, hina tulluchalla, uchuy runachalla, chaypis huk hatun sipaswan masachakurqun hinaspas maqt'aqa iskay chunka churiyuq kasqa, suqta churinsi kawsasqa pichqa qarikuna, ch'ulla warmicha, wakin churinkunaqa qulla irqichakunallas tukuy unquywan mana ima hampi chay ayllupi kaptin yanurqakapusqa.
Waynaqa supaychatas purisqa Chalhuanca llaqtamanpas urquntakaman hatun ñanta purispas kutiy tikray rurasqa, chaysi runakunaqa sutichasqaku “allqu ichiyninwan”, imaynanpi huch'uy runacha, tullu tullucha kaptin, ichaqa kaspa supay kallpasapas.
Puqusqa runa kaspañataqsi warmankunata Chalhuanca ayllumanraq yachay wasiman rinanpaq apasqa, warmankunaqa kasqa allin yuyaysapakamas kasqa, ichaqa warmi warmatas mana yachay wasiman churasqachu chaysi niq “ Warmi warmachayqa huchuy kataqiniymi kanqa” nispa.
Chaysi puriylla purisqa uywankunapas chikallanqa kasqas, chakrakunatapas wichaypi, uraypi, qichwapi, urqukunapis yapusqa, chaypis llapa kawsaykunataqa chunka, iskay chunka q'ipita hina uqakunata, papakunata, sarakunata wasinman aymuray killapi aymuramusqa, wakintaqa huk llaqtamanta qurpa runakunamansi wayukunarayku michk'ikunarayku, waqturayku quykatamuq kasqa.
Mulankunamansi q'ipichispaqa allinta mat'ispa mana wiksuchiq makiyuq kasqa, chaysi runataqa lliw runakuna makin rayku mamantapas uywankuman allinta q'ipinankupaq mink'akusqaku, runaqa utqaychallas imatapas rurarqatamun, hinaspapas manas tiyarayanmanchu, allquchahinas maypipas, chaypipas rikhurirpayrin.
Huk watakunañataqsi waka unquy rikhurirpayrimun, chaysi lliw wakakunaqa kachimanta wañurqapusqaku, chaysi runaqa kimsa allin qarimasin waynakunata mink'arqukusqa wakakunapaq kachiman rinankupaq.
Maqt'akunaqa wakinqa allqunayarqunsi, chaysi iskay runalla huk piyara kawallukunapi illapanku.
Chay illapayninpis runakunaqa manay uywayuq kutiykamunku, lliwtas uywankunata tala suwa runakuna suwarparisqaku, q'alallas wakchay wakcha uyankupas iskaynin runakunaqa kutiykamunku, chaysi Pichiwa runakuna, chinchiña runakuna uywankuta suwachikuptin asipayaykunku.
Paykunaqa mach'apakuspas llakikunku, waqakunku hinaspapas waqtutas astawan upiyayta yacharparinman karqa.
Chaymantas chay watallataq huk ayllu runakunata mink'akuspa kaqmanta kachi wankaraytaqa rinanpaq allichakun pacha, manas warminpas yachanchu, payllas tutamanta pichqa uywakunata pariharquspa huk ayllukunawan rinku.
Chay riyninpiqa manas ima suwawanpas tupankuchu, aswansi chay ayllu runakunaqa allinta runataqa kallpachasqaku.
Runaqa utqaychallas kawallukunata allicharparin, mulap q'ipikunatapas allin chaninta mat'ispa maya wiksuchiqta q'ipichimusqa, runakunas waqtuta, kukata makillanmanña kusikuymanta upiyachisqaku, akullichisqaku ima.
Hinaspas runaqa pichqa punchawmanta Ch'illka Pampapi pichqa kawallunpi kachi q'ipintintakana wasinman rikhurirparin.
Chaysi yananqa mancharikuspa aqhata upiyananpaq qirupi haywasqa, runaqa manas aqhatapas chaskisqachu, hinaspas aswan kawallukunamanta kachi q'ipinkunata paskarparin.
Kunanqa mamay kachimanmi rirparini, ñawpa kachiman riyniypim suwa lliwta uywaykunata suwawan, kunanqa manam suwachikunichu, manam llaqtamasinchikkuna allin runakunachu, aswanmi paykuna manchakuspa rispanku suwata waqrarqunku.
Kunan kayqayá kutimuni qali, qalilla, allinmi chay huk ayllumanta runakuna kasqa nispas yananta nin.
Runaqa chillka pampamanta chaynallatas watan watan anta sitwa killapi Kachi Wankaraytaqa risqa, chay qullqiwansi warmankuna Chalhuanca llaptapi yachay wasipi yachaqkunata uywasqa.
Huk p'unchawsi huk munayniyuq tukusqa runa Pichiwamanta runamanqa tutachallamanta mana ima huchanmanta chakran llamk'aq rinanpaq iskay runakunapiwan makinta chaqnarqusqa aparikusqaku, chaypis runaqa llamk'apakun, tuntapa allin aqhata upiyaruspan chawpi p'unchawllata ripuyta munasqa, chayllamansi munayniyuq tukusqa runaqa kimsakama waka qaramanta rurasqa waskhawan “chumpichin”, runachaqa munayniyuptas kutiparirpakun, paypas aswansi chay waskhata qichurquspa munayniyuqtaqa kallpawan chumpirpachin, munayniyuqsi qaparin, hinaspas llamk'ay yanapaq runakunata mink'akuspa runataqa maqayta munasqaku, chaysi nin: “Yaw munayniyuq tukusqa kunanmanta pachan uyaykipi tuqaykusqayki, qam allquri imaynanpin kayta rurawaranki, qullqiykitachu manukursqayki, qampapas iskaymi churiykikuna Chalhuanca yachay wasipi, nuqapas niraqllatqmi, mayqininchikpas allin qari lluqsirqunqa, chaypiñan munayniyuq tukusqa nuqataqa napaykuwanki, tuqqq , tuqqq tuqqq nispas kimsakana tuqaykatamun hinaspas wasinman kutikamusqa.
Sipisqaykin wikwi runa, paqarinmi aylluykunawan waññuchisqayki nispallas munayniyuq tukusqaqa nirparin.” Munayniyuq runaqa paqarisnintinpas, minchhasnintinpas manan maqaq risqachu, runapa pakakusallas Chalhuanca aylluta aswan warmankunamanhina llamk'apakuq risqa.
Runaqa watamantas kutikamun, chaykamas wakan, kawallun, uwihan ima pisirqapusqa.
Chaysi runaqa phiñasqa kaqmanta uywachakunata ayllunkunamanta rantikun runaqa aymuray killapasi huk ayllumanta runakunawan kaqmanta kachiman rirqusqa, chaysi kachiwan sara tukuyman rikch'akusqa aymuraypi aycha q'ipikunata huñurqapusqa.
Pichihua runakunaqa chayta qawarispas runata mink'akusqaku kachiman paykunawan rinankupaq.
Supay manchalikunas kasqaku, chaysi runaqa kamarpachinakunku Inti Raymi chawpi killa p'unchawta rinankupaq.
Hinatas ruranku, chaypaqsi kimsa chunka kawallu kachi q'ipiqta huñurqunku.
Allin karunatas rurarpayrin, yuraq paqpamanta waskhakunata kachi machiyupaq, mat'inapaq ima; parihukunata, sinchakunata, sincha riyata, uywa maniyakunata, sultakunatapas lliwllatas allicharpakun.
Warmichantapas quqawa rurananpaq kamarpachinsi: uchuy mankachata, uwiha ch'arkita, sara hamk'a kutasqata, lawapaqtaq chawa sara kutata, anista, michk'ita, wisllachata ima, hinaspas runaqa huk p'unchaw rinankupaq khumpamasinkunawan kamachinakunku.
Chaysi tutallamanta “maqt'akunaqa” Martín Román Mendieta, Gregorio Salinas Quispe, Hisus Levisaca Ayvar, Lucio Carbajal Utazú tawantin maqt'akunaqa kimsa chunka iskay niyoq piyara suqta kawallukunapi illariyta qallarinku.
Huknin allin warwiru puntaq kawallutas tayta Martín aysarikun, qipanmansi, tayta Killku, hinaman tayta Hisus, qipatataqsi tayta Lucio, chakipaytas qallarinku, chay p'unchawsi chayananku Waqasa sutiyuqkama, manachayqa manas allinchu kanman, suwakunas suyarunkuman.
Waqasa patamantas maqt'akunaqa tayta Martín ñawparikuptyn qipanta hump'ipas hump'illana p'itaykunku, chawpi p'unchaykamas maqt'akunaqa phawaykunku, chaysi tayta Martinqa ñawparikuspa urqu qipataña chinkaykuchkan wakintaqsi chayraq Qumiray quchata chinkarimuchkallankutaq, hinaspas manaña tayta Martinta rikhuspanku runakunaqa supaychata sayk'uruspanku waqyakunku, manas uyarinchu, chaysi runakunaqa phiñasqa p'itallankutaq chaysi chimpa qata wichaytaña maqt'aqa wichariykuchkasqa.
Suyawayku Martincha karahu, manachayqa llapaykumantam maqaykusqaykiku.
Nispas qaparinku.
P'itamuychik!, manachayqa manam Yutu Puqyuman chayasunchu, p'itamuychik!
Kaypim tala tiyan suwawaswanmi nispas kutichimun.
Runakunaqa hinallas wiksanyaykunku, chaysi inti patataña tayta Martinmanqa ayparqunku, chaypis Martinqa samakuchkasqa, asiy asi, runakunas phiñasqa.
Maqt'akuna kunanmi chimpakama rinanchik, manachayqa kaypin tala purín hinaspanmi lliw kawallunchikkunata qichuwaswan.
Tayta Killku nillantaqsi.
Chaypachaqsa hakucchik, chinkarisunchiq, talataqa tawanchikqa supaynintas aparqachikwan.
Tayta Lucio nintaqsi aswan ñuqanchiktan supiparachiwasun.
Nispankus kaqmanta chakipayta qallarinku chimpa Wasi para qallpakama, chaypis uywakunata kurral pampapi allinta allicharqunpanku kurral punkupi musiyaqchalla puñunku, chayllamansi liq'i liq'i qaqarpayrin, mancharikunkus runakunaqa p'achakuspas sayarirparinku, chaysi acha wakakunata talakunaqa suriyakunwan maqaykuspanku qatichkasqaku.
¡Pin chaypi karahu!, ¡manachu imallapas kan!
Nispas huknin talaqa allinta qawaykuspa huk rimayta qallarirpayrin.
Wakakunatam aymuraspa llaqtaykuman qarkuchkayku, aman pimanpas willankikchu manachayqa waqakuwaqchikmi nispas talaqa uqi punchuyuq, hatun ch'anchara ruq'uyuq kallpawan rimaykatamun.
Papay waqtuta, kukallatam apamuyku, chayta upiyaykuy.
Añay, runakuna amapunin ñanpiqa suyawankichikchu.
Añay nispas talaqa pasatanpun.
Runakunaqa supaychatas tullunpas qhatatarparin, chaysi chikanta waqtuchakunata animakunku, chayllamansi wallpa waqarqamun wak astaña wasimanta.
Maqt'akunaqa manas chay pachamanta puñuytapas tarinkuchu.
Runakunaqa hatarispankus runakunaqa uywankuta pariharunku hinaspa kaqmanta kallpayta qallarinku, chawpi p'unchawllatas Kachi Wankaray Andahuaylas ayllu minaman chayarqunku, utqayllamansi mina t'uquman kachita rantikuspanku yaykunku, chaysi tayta Killkuqa hatun kachita marq'arirparin, hinaspa kay kachiqa manam llasanchu ñuqapa kawalluyqa kayta q'ipinqa nispas sapallan qariy qari kachitaqa rikrarpakamun.
Wakintaqsi asikuspa qawanku (kachiqa manas mina t'uqu uhupiqa llasanchu, maypachachus unuman tuparqachinku chayqa supaytas llasarqun manas uqariytaqa atiwaqchu), lliwtañas kachitaqa urqurqamunku.
Ichaqa allin llamk'ayqa llapallan kawalluman q'ipichiysi sasasuqa, hinatas lliwta kawallukunaman q'ipirachikpanku kutinpunku hanay Wasi Parakama, chaypis qurpachakunku.
Kawalluqa chaymanta pachas puntaq illarimuytaqa sayaytapas munakunñanchu, tayta Martinqa chaypaqsi kawallunkunata allinta allin waskhawan mat'irparyrin, hinaspas kusisqa waqtuchanta animakunku.
Wakin runap q'ipi mat'isqanqa, chikanta puriyta qallarispallas wiksun pacha, manapunis achka kawallukunapa q'ipin takyanchu, chaysi runakunaqa tayta Martinpa makinta mañakunku, tayta Martinqa allintas q'ipitaqa Waqasa kanchakama chayamuqpaq t'iqurpayrimun tukuy p'unchawsi chikachanta kukankuta hamk'ata wayqachanman waqaychakukuspa mikhustin kawallupa purisqallanpi purimunku, wakin kawalluqa q'ipin wiksuptin quspachkan, wakin kawalluqa lliwsi wasanpas, chupanpas k'irillaña purimuchkan, chaypaqsi allinta mat'ina, manachayqa lliwsi k'irirqukun, imaynapas waqapa kanchakamas chayarqamunku, chaypis kaqmanta qurpachakunku, kusisqa ña Aymaraes Ayllupiña rikhukuspanku.
Waqasqaypiqa allintas michk'ita runakunaqa puñurqukunku.
Hinaspas chawpi tutata liq'i liq'i qaparillantaq, runaqa chaysi Pampachirimanta Waqaspa kutinpusqa, chay runamanpas maqt'akunaqa waqtuta kukanta imas upiyarichinku, Liq'i liqs'iqa manas yanqallachu waqan, runata rikhuspansi.
Lawachankuta tutamanta allinta upiruspanku kaqmanta illariyta illapamunku.
Waqasamantas kawallukunaqa astawan llaqtanman pachapiña kaspankuqa utqamunsi, manañas sayarinñachu.
Ch'illka Pampamanqa yaqa inti patatañas chayarqamunku, chaypiñas runakunaqa !wahu...!
!wahu...!
nispanku qarillaña ichikachakunku.
Tayta Martín Romanqa chay kachiman rispallas qullqichata tarisqa hinaspas warmankunata allin chanin umayuq, allin ñanpi puriqkunas ruraqkunata uywasqa kasqa, tayta munayniyuq tukusqataqsi, mana warmankuna yachay wasimantapas allqarqun hinaspa llut'an ñankunapi purispanku kachkanku.
Chaysi Ch'illka Pampa runakunaqa kunankama tayta Martín Romanta sapa waka unquy, waka kachinta t'inkaspa yuyarinku pisiruptinpas puriyninta.
