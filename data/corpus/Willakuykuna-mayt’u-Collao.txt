Mahiñumanta Ñawpaq watakunas mahiñukuna karu, karu llaqtakunata puriqku kimsa, taya piyara mulakunapi, chay mulakunapiqa mahiñukunaqa q'ipinku waqtuta, kañasuta, vinuta huk barrilkunapis; chay mahiñukunaqa hamuqkus Majes llaqtamanta wak karu hawa llaktakunaman, chaysi sutichaqku mahiñu nispa.
Lliwta imaymanata q'ipichayukuspas runakunaqa llaqtamanta hatariyamunku purispa ñanninta kama, chay ñamkunaqa manasyá munay ñamkunachu, aswanpis sasamillaypurinas punapatakunas, wayq'ukunas, kimraykunas, ranra ñamkunasyá kaq, hinas runakunaqa puriyuchkanku piyara mulakuna qatiyusqa lliw, imaymanata willanayukuspa, rimayukuspa; paykunaqa huk qhurpachana jornadamanpunis chaypi samanankupaq chayananku: huk jornadaqa runakunapaqqa ch'isiyak p'unchaw puriysi kasqa, chayqa llapan puriqkunapaq yachasqallañas kaq chay ñawpaq pachapiqa, mahiñukunaqa iskay p'unchayñas puriyuchkanku, ichaqa kimsa p'unchaw puriypiñas kanku, chayllapis huk kimray qhatata purichkantinckus huk mahiñu rikurqusqa huk q'illu q'umir qaraywata sipirunallampaqñas suriyakunwa suq'an, manas allintachu tarparqachin yanqallas hap'irachin, chupallanpis ayparachisqa ichaqa qaraywaka huk t'uku rumi rumi ukhumanchik chinkaykun, chay mahiñuqa mana sipisqachu yanqallatas qarawtaqa k'irirusqa... Chayllamanchik mahiñukunaqa puriyta watikmanta qallariyullankutaq chay huk jurnadaman chayanankupaq yaqapas kanman chawpi p'unchaw pachañacha, chayllapis phuyu sinchitapuni utqayllaman huñurakamun, huk chiqan pachamantaqsi para wayra iphurimuyta qallarin, chaymantataq para chayayta kachaykun, chayllamanchik chikchi sinchitapuni chayaykapuk, mahiñukunataqa apitaraq huq'uyapun, ichaqa paykunaqa jornadaman chayananku kamasyá purimunku chaypi samanankupaq.
Ñawpaq watakunaqa llapa runas chakillapi may llaqtamancha chayayta munan hina puriqku.
Ichaqa ñawpaq runaqa imaña llaqtankupi chayqa kartirukunasyá phawaylla apamuqku, inkakunap pachanpiqa “chaski” nispa sutichakku.
Kartiruqa Arequipa llaqtamanta Cusco llaqtakamas apak, chaysi kartiruqa pahawaylla kutimuchkan Qusqumata Arequipa hayñikama, chayllapis kartiruqa ichapas aswanta phawamun yaqapis p'itamunchik, payqa iskay hurnadata wasapayta munachkan huk p'unchawllapi, ichaqa manasyá utkamukchu, phawasanchik kanpas ichaqa manapunis wasapayuyta atimuchkachu, yakapis kuchka ñanpiñas kachkan chayllamanchik para chayarimuyta qallaykun ichapis manasyá ñawpariyta utqayllaman ñawpariyta atimukchu, runaqa sayq'usqa purimusqanpis tutayarachikapun, kartiruqa manas chayayta atinchu chay huk jornadaman puñunanpak ichaqa kusqan jornapi pachawan atiparachikapun, chayllapis utqaylla yaqapis tutallapiña purichkaqtin ñawinpaq huk urqu k'uchupi chiqallan nina k'anchakta riqurun, chaysi payqa yuyayukun chay wasiman chayarqunapak chaypi qhipaspa puñunanpaq, paraqa astawansis yapakamun, chayllamanchik chikchi t'uqyayta qallarin, kartiruqa chayarkunchik chay k'anchaq chiqasmanqa, huk hatun hacienda wasi hinas kasqa; takaykukunchik runallaqa yaqapis ch'aranllaña tak,tak,tak nispa; chayllamanchik kartiruqa uyariyun huk awichak kunkanta, chay mamakuqa ancha khuyaytas ananayuchkaska: “Ay, ay, ay, ay chay mahiñukunan chakiyta p'akiramuyan ay, ay, ay, ay, imay pachatacha wawaypas chayamunqa” nikta; chayllamanchik kartiruqa nin: “Mamitay wasiykipi qurpachaywanki”.
Nispas; mamakuqa ninsis “manan qurpachaykimanchu millaymi churiy, manapunin qurpachaykimanchu ñisu millaypunin churiy imaynatas qurpachaykiman” ichaqa qaraywasya chay mamakuqa chikchik maman kachka; chayllapis kartiruqa allinta qhawarikuktin chay wasi ukhupi runakuna waq'urayusasqaku, imaymana aychakunatas t'impurayachisanqu huk hatun mankakunapi, qharipas warmipas pasaq umasapa t'ampa umallañas, llapantas chaykunata kartiruqa rikuchkan; awichaqa k'uchupis wikch'usqa kumparayaykuchkan.
“Ay, ay, ay, ay chay mahiñukuna chakiyta p'akiwan, ay, ay, ay, ay imay pachatan waway chayamunqa”.
Nispa.
Chayllamanchik awichaqa nin: anchay k'uchullapi tiyay, ichaqa millaymi waway, wawaymi chayamuspa phiñakunman, millaymi waway ninsis chay visca awichaqa.
Chayllamanchik mamakuqa huk warmitaqa nin “chay rakillawan p'uktiyku” nispa, hinasyá awichaqa kartirutaqa huk hatun t'uru rurasqa rakiwan p'uktiykachin, mamakuqa ninsis “chayaramunqañan waway, chaytañam hamuchkan, kayllapiñan kachka, chaytañan chayarqamunqa” nispas rimaykuchkan.
Chikchi wati watikmanta sinchitapuni t'uqyaykamuchkan t'ukk, t'ukk, t'ukk, k'anchayninpas p'unchawtaraqsi kutichin chay wasi patiotaqa.
Awichaqa wati watikmantas rimapayukuchkan “chaytaña churiy hamusqan millaypunin, churiyqa ancha millaypunin aswanpas ususiymi sumaqllaqa” nispa.
Ususinqa rit'sya chay mamakukqa, churintaq chikchi o illapa nisqa.
Mamakuqa Kartiruk uyarinapaqsi nin “amapunin rimarinkichu imaña kaqtinpas” nispas; chayllamanchik churinqa chayarqamun llamakuna, kawallukuna, wakakuna, asnukuna, uwihakuna katiykusqa ichaqa apamusqallataqsi papakunata, qañiwakunata, qiyunakunata; chayqa chikchiqa llapan ñanpi purisqanpis lliwta imatapas chikchayanpun, chayllatataqsi apayakapun wasinman.
Chayllamanchik churiqan tapun mamakutaqa: ¿Iman pasasunki, iman chay chuqu chuqu asnan?
Nispas, awichaqa kutichinsi.
“Manam imapis asnanchun” nispas, chayqa chay kartiru runasya huk nirakta asnachkanman chikchipakqa, watikmantas tapuykun awichataqa chikchiqa ¿Iman pasan?
Mamakuqa ay, ay, ay, chay mahiñukunan chakiyta p'akiramuwan” nispas nin awichaqa nisi ay, ay, ay nispas chay k'uchupi anananakuchkan, churinqa watikmantas tapuykullantaq ¿Maytan chay mahiñukuna rin?
Chaytas chikchiqa yachayta munachkan, chayllamanchik wichay uray suk'apakuspa chay chikchi wawanqa pasan t'ukyakuspa, “maypin chay mahiñukuna karahu, kunanmi yachanqa pis kani ñuqa chayta” nispasya puririrqun, chayllapis sinchita t'ukyayukuspa chinkarin.
Kartiru runaqa chay raki ukhullamantas uyariyamuchkan llapa imaymana chay runakunaq rimasqanta, huk huch'uy t'ukuchamuntataq qhawayta atipayamuchkan; chiqaqtas chay runaqa purinaqayuchkan huk kimraymanñataq, chay huk kimraymanñataq, wichayman urayman chay patio pampapi suq'apayukuchkan, kartiruqa manasyá allintachu rikuyta atin, hinasyá qhawayuchkantaq uyariyuchkantaq chay raki ukhumanta.
Hina chinkarisqanpis chikchiqa ñisutapuni chayachkan, huk chikan pachallamantas chay chikchi churinqa mahiñukunata chayarqachimun, piyara mulankuna qatiyusqata allin t'iqisqata runakunallataqa, chikan pachallamanchik chikchi churinqa mahiñukunata wayk'uchin, wasikunata, patio pampakunata pichachin, lliw imaymanata rurachin ancha phiñasqas, mahiñukunataqa supaytas suq'aykun “aha mamaypa chakinta p'akimusqanchik” nispa llapan mulakunatataqsi lliwta waykúyachipun.
Chaytaqa llapantasyá chay kartiruqa uyariykuchkan, qhayayta atipayukuchkan, chayllamanchik runallaqa puñuywan atiparachikapun, hinaspa puñurqapun mana rikcharikta chaysi mana imatapis uyaripunchu ni rikupunchu.
Kartiruqa pacha paqarintañas rikcharirqamun ancha mancharisqa, hatuntaraqsi qhawarirukun ñawinkunatapas pichararukun, chayqa payqa kachkachqa huk rumi rumi k'uchupi hatun waylla waylla k'isi sikillapis tiyachkasqa ancha ñukurusqacha, chay chiqasqa ancha millay waylla waylla qhata qaqa mach'aysi kasqa, manas ima wasipis ni runakunapis ni awichapis ni pipas kapunchu, mancharisqas sayarirqamun hinaspas p'itallapi chay urqu qhatamantaqa phawaykamun ñanman taripanan kama, hinamantaqsi p'itallapi pasapun.
Chinchillkumanta waywaykarisamantawan Ñawpaq watakunas punakunamanta llapa runallas yaqapis puriqku kachka yunka uraykunata lliw mikhunakunata makipuranankupak; chaypaqsi paykunaqa imaymanata ruranku: askha uwihakunatas, llamakunatas, pakuchakunatas ch'arkinku, ch'uñutas kutaranku, qañiwatas hak'uchanku, chaytaqa llapa ayllullas warmintin wawakunantin awichakunantin ruranku, ichaqa llapallan imaymamana q'ipinankupakqa lliw imaymanakunatas riki wakichikunku: Llamakunaq, pakuchak, uwihak millmantas misminku wachkhakuna ruranankupaq, kustalkunata ruranku, wakin millmamantaqa q'ipiñakunata imas ruranku, allin millmatataksi akllanku phuskanankupaq chaymantataksi wayitata ruranku imaymana p'achakunata ruranku: pantalunkunata, pullirakunata, ch'ukukunata, chamarrakunata, phalikakunata, wakin wayitawansi ruranku p'achakunankupaq wakintataksi yunka urayman apanku ñanpi makipuranankupaq.
Hinallataqsi asnukunata, mulata ima akllaspa tupachillankutaq, chay uywakunapis llapallan llasaqta q'ipinku ichaqa ñisu karutawas purinanku, chaypaqsi warminkuqa allinta imaymana mikhunakuta tupachik kasqaku: chuñuta, thuntatas chulluchinku chaytas kutanku chaymantataksi ch'akichinku, kaqllatataqsi ruranku ch'arkitapis chayarachinku, saqtarunku chaytataqsi t'isayunku chay chuñu kutaraman, kaqllatataqsi ruranku siwullata, ahustapis chupantintas chayarqachinku chaytataksi k'apchiyunku chay hinatas mikhunata tuparqachinku, chaytataqsi chharqurunku ñanpi purikkuna wayk'ukunankupap; chay tupachisqaqa utqayllaman ñanpi wayk'urqunankupaqsiya, llapan mikhunata ñut'utas hak'ucharuqku chaytataqsi apaqku mana sasachakuywan wayk'urikunankupap, maypichá samananku chaypisya yakullataña t'impurqachinku chay lliw hak'u apasqankutataq hich'aykunku huk chikan kachichatawan, huk ratitumantaqa mikhuchkankuñas chaysi quqayanku kaq ñanninkupakqa puriqkunapakqa Chay runakunaqa wakichinku chay llapan imaymana churaykunata huk watas yaqapis, paykunaqa allintas yuyaychak kachkaku, ima killapin kusicha pacha qallarin chayta, imachapitaqsi millay paraq chayanan pacha, hayk'aksi chirawa pacha, hinaman hinas chaqnaq llamata akllaqku, asnuta, mula uywatapas allinta akllaqku chay uywakunaq askha q'ipi q'ipinanpaq.
Qharikunaqa yachankuñas ima pachapin kusichu pacha qallarin qhiswa uraypi chayta, chayman hinas llapallanku churaykunata allchankun, uywakunata hap'inku qipinankupaq; chay q'ipikunapis lliw imaymanasyá richkan, yunkapi rurukunawan, mikhunakunawan, lliw imakunawanpis chaypi wiñasqanwan hina makipuranankupap.
Iskay kimsa p'unchaw imas q'ipikunallata allchanku chay huknin p'uchawtaqsi qipinku tutallamanta tawachunka llamakunaman, pusaq asnukunaman, suqta mulakunaman hinamantaqsi hatariyamunku yakapis llapallanku uywakuna qatiysinankupaq; allintañacha machu ñawpaq llama ñanta purin chayqa wakin uywakunaqa qatillanchik, chayman hinas irqikunaqa ñawpaq qhipakapunku ichaqa wasinkuman kutinpunku; warminkuqa katiysimunchik yaqapis ñawpa q'asa kama, chaymantataqsi wasinkuman kutipullankutaq wawankuwan, uywankuyan qhipaq, ayllunkupi imaymanatas ruranku chay mamakukunaqa qusanku purinan kama.
Chay pachapiqa manasyá kunan hinachu wasikuna kaylla kayllapichu kaq, ichaqa karu karupis tarikunku manasyá wasipaschu yanqa kanchakunallas kaq kachka chayllapis samayukku, ichapas chay pachapiqa huk jornadatas purinanku kachka, yaqapas huk p'unchaw purinas riki, paykunaqa pusaq chunka jornadatas purikku yunkaman chayananku kamaqa, kutimuqkutaqsi kachkallantataq.
Purik qhariqa sapallanñas qipakapun iskay allqullan pusayusqa, hinasyá payqa purin ñawpa jornadaman chayanan kama, chay kancha kanchallapis puñuykun chay tutaqa, ch'isiyaqninqa pacha paqariktañas puñusqanmanta hatarirquspa, pachamamallamanchik mañaykukuspa, purimuyta qallariyullantap uywankunalla qatiykusqa, chay huk jornada kama, qasqallantataqsi ruran chay huk p'unchawpas ichaqa kimsa jornadataña purichkan; ñan purinanqa yaqapis millaysi kaq kachka: ñan qhatakunas, wichaykunas, uraykunas, kimraykunas, wayq'ukunas kachka, ch'usaq ñanpi runaqa utqayllamanchikya purichkan allqunkunalla pusaykusqa, ñas huk chikan hatun wayq'umanña puriyarqamuchkan, chayllapis huk trupa wik'uñakuna qunqaylla uqhiriwarqamun, chayta rikuspas allqukunaqa kanikuspa phawayta qallaykunku, wik'uñakunaqa supaytas p'itanku, chaypa qhipantataqsi allqukunaqa chinkaykunku; runaqa qhawarispas yuyaychayunku “hinayá qatichunku, ñas riki allpamuwanqakuña” nispas.
Chayllamanchik huk millay wayq'uman haykurqamun runaqa uywankuna qatiwusqa.
Chay wayq'uqa qaqawasi hinas kachka; lliw purikkunapaq millachapunisyá kaq, chaypi chiqasllapis mayninkutipiqa runa puriqta suwaqku, lliw kauwsay apasqankuta llapachanta qichupukku; chaysi runaqa manchan manchanlla, mana allqunkunallayuq wayq'uta chinparuyta munachkan ichaqa yaqapis kuchka uras pachañas kanman, utkayllaman purimuchkaqtinsi qunqayllaman chay qaqa wasimanta qhatamantahuk runa p'itaykamun, hatuntas mancharikapun runaqa, chay p'itaqamukqa qaksi suwasya kuchillu hap'intin runataqa nin: Tayta kunkata uqariy, nispas.
Suya runaqa ancha kusisqas sapan ch'usaqlla kaktin, mayninkunapi iskay, kimsa imas purinku chaytaqa manasyá suyayta atinchu riki chaytaqa manasyá suwayta atiqchu.
Runaqa lliw manchasqasya, khatatayraksi hap'in, manas imanakuytapis atinchu nis allqunkunatapis imayna wahakuyta atinchu, chayllamanchik umanman hamun huk yuyay: payqa khuyaytasya pituchayukun, tukuy sunqunwan mañayukun “amarakyá papay sipiruwaychu, manachu huk misk'i takichataraq takiyurusaq chayraq sipiruwanki” nispas; hinallamanchik takiyta qallarin “chinchircomando kuq kuq kuq kuq waywaykarisa kuq kuq kuq kuq”, tusuyuntaqsi t'aqllaykukuspa munaytaraqsiya, watiqmantas takiyullantaq kunanqa tukuy kallpanwanña allqunkuna uyarinanpaq ichaqa chay wayq'u ukhumantaqa qaqakunaraqsi kutipaykamun qaparichkanta “chinchircomando kuq kuq kuq kuq waywaykarisa kuq kuq kuq kuq” tusuykullantaq t'aqllaykukullantaq imasyá.
Chayllamanchik iskaynin allqunkunaqa ancha sayk'usqa, qallunkupis hawallapiña hanllapakusqanpi qunqaylla suwa chiqan phawankamunku, allqukunaqa suwataqa hap'inku... lliw champaytaraqsi llik'inku; ch'usaq runaqa kusisqas kutirin suwamanqa “imaynatan kunkata uqarisaq, imaynatan” nispas waqtan tukuy kallpanwan, allqukunantinchik sipirparipunku chay suyallaqtaqa.
Wañuchipuyta tukuruspaqa hawatas lluqsirqun runaqa, chay wayq'u ukhukunapis lliw uywa wañusqa, wakinkunaqa wisq'asqas kachkan wakinkunataqsi qhatakunapi kinraykunapi, wayq'u ukhukunapi mikhuraykuchkanku; qaqawasi ukhumanchik haykun, chay taqin ukhupis imayamana kawsaykunata tarin: sarakuntas, charkitas, chuñukunatas, bayetakunatas, millmakunatas, lliw imaymamana suwakuchkantas, hinaqa llapallan uywakunatas huñurqamun kaqllatataqsi q'ipicharkamun lliw imaymana suyasqanta, ch'isiyaqsi chayta ruran chaymantataqsi cargaykakamun uywakunaman llapallanman, ichaqa manasyá llapanta apayta atinchu, chayqa chayllamanchik saqiykamun, hinaspataqsi kutiriyanpum wasin kimray ñanta allqunkunalla pusayusqa.
Hinasyá wasinman chayapun kimsa jornadata purichkanpi, hinas wasinman chayapun kusisqa, warminmanchik q'alata willan chay imaymana rurachkanta, ichaqa llapan ayllunchik kusisqa qhipapun mana unay ch'usaq qichwa llaqtaman.
Hatun suwa runamanta Ñawpaq pachapiqa huk huñusqa ayllu kaq karu huch'uy llaqtapi, chaypis askha runakunaqa tiyaqku,manasyá ancha qhapaqkunachu kaqku, ichaqa ch'ulla runallas allin imaymana kaqniyuq hacendado hinaraq kaq, payqa warmiyuk, wawayuq, llamk'aq p'asñakunayuk, maqt'akunayuksi kachka; chay runaqa yakapis iskay jornada hinapis hatun hallp'ata haciendan kananpaq hap'ikusqa yaqapis kimsa jornada puriypis llaqta ayllumantaqa; huk jornada puriyqa huk p'unchaw purinasyá chay pachapi kaq; chay hallp'a hap'isqanqa manasyá munay hina urqupichu kachka, aswanpas lliw kimrakunayuk, qhatakunayuk wayq'ukunayuq, qaqakunayuksí kaq; chay hatun urqhuk pukrun wayq'u ukhupiqa qaqamach'ay hina kaq, chay qaqa ukhupis lliw suwakuchkan pakana mach'ay chay runakqa qaran.
Payqa huk hatunnin suwasya kachka, ichaqa chaypaqsi hatun ñan purina patapis rumi kanchakunata ruraq chay kimraykunapitaq kaq askha ichhu, q'uya, yaku pukyukuna purikpa uywankuna mikhurqananpaq, chaysi chayllapi ch'usaq purik runakuna samakku karu llaqta purichkankupi; hinasyá chay kancha ukhupiqa huk wasichas kaq ichhullamanta rurasqa chaytas sutichakku chuklla nispa chaypis purik runakunaqa puñukku uywanta chay rumikanchaman kanchayuspa.
Kaqniyuk suwa runaqa purillanchik llaqtanman huk hatun mulanpi, manasyá suwaman riqcha runapaschu, sapa suwakunanpaqsi kutimuk hacienda qaqamach'ayman, ñas yachanña warmin, wawankuna llaqta wasinpi llamk'ap runankunapis patrunnin haciendaman purimusqantaqa.
Kusa ancha allin suwallañasya, watan watan suwakuspallas purik ancha allin runa, payqa yachapakusallanñas pichá sapa sapallan, iskaylla ima purichkan chayta, chay hinataq chayqa anchatasyá kusikun suwaqa, imaraykupi purikkunata suwallanñasya, chaysi ancha allin kaqniyuk kaq.
Unay pachañas kachkan mana llamk'asqan chay kakniyuq suwaqa, chayllamanchik hanaqpacha tayta suwapakqa apachimun huk purik runata irqichallan pusayusqata, lliw cargasqa uywankunalla qatiyusqata, yaqapis kimsa p'unchawñas purichkan runaqa warmanllan pusaykusqa.
Chayllamanchik purikkunaqa chayanku kikin chay suwa runaq jornada tiyasqanman.
Chaypis qhipakun runaqa irqillantin puñuk, uywankunata kanchayuspa, chayllamanchik qunqaylla tutapi chay kakniyuk suwa runaqa mulanpi chay rumi kancha rurachkanman chayarqun uraqarun mulanmanta karavinanta apaykukuspa purik runataqa balawan sipirkapun t'okk nispa ch'uklla wasipi puñukusaqta; chay suwaqa manasyá irqichak kachkantaqa riparachkachu, aswanpas yuyaychakun lliw imakunapis purikpa apamusqanta t'ukpinanpaq.
Manasyá irqillataqa sipikchu ichaqa pakakusqanmantas rikhuriyamun, chay irqillaqa uñallaraksi kaq, chaysi uña irqillataqa suwaqa paywan tiyananpaq pusayakapun imaraykuchus haciendan wayk'u qaqamach'ay ukhupi tiyananpaq; chaypis warmallaqa qhipakapun suwa runawan kawsapunanpaq.
Qhapaq runaqa lliw suwakusqan uywakunata irqichallataqa michichik, chay uywakunaqa: llamakunas, asnukunas mula imas, irqillaqa hinasyá sapa p'unchaw michin uywata urqu p'ukrukunapi, qhatakunapi, patankunapi ima, chayllapis huk hatun urqu patamantas warmallaqa qhawanan purik runakunata, hayq'a runas purichkan, askha uywatachus qatichkan chaykunata, chaytataqsi irqillaqa patrunninman willak: hayk'a runan puri chayta, uywa qatiyukchu purichkanku icha manachu.
Ch'usaqkunaqa sukha sukhallatañas chayakku chay rumi kancha hurnadamanqa, chaypi puñunankupaq uywankutapas kanchayuspa.
Chay suwa runaqa qaqa mach'ay tiyanan ukhupiqa lliw suwakuchkantaqa pakaq, chaypis watarayasqa huk hatun wakasayay allqu, chay allqutaqa sapa bala t'uqyaktin irqicha kacharinanpaq, allquqa kacharparisqaqa p'itanchik chay rumi kanchasqa kaman wañusqa runata mikhunanpap.
Chay suwa runaqa manas maqaspachu purikkunata wañuchik suwananpaq, payqa huk sipinayuksi (carabina) purik chanyanchik huk t'uqyayllapi purikkunata sipirqapuk lliw qaqninwantaq qhipakapun, mach'ay wasiman apananpaq.
Hinasyá watan watan chay runaqa ancha allillanña purin, maykutiqa llaqta wasintas rin, chaymantataq hacienda mach'ayman kutimuk hinas; chayllapis runakunaqa llaqtapi rimayta qallaykunku imanaqtinpunis sapa sapalla runa ch'usan karuy karuy llaqtakunata chayqa manaña hayk'aqpis kutinpunkuñachu nispas, chayllapis huk rimay rikhurin, qhipa wata purik runaqa wañupunman ñanpi suwak sipísqan, ichaqa irqichaqa kawsachkanmanchik, manachu masqak risuman nispa rimaqku llapallan ayllupi.
Ichaqa irqichaq mamanqa kawsasanchik, qakllataqsi qakanpis chay ayllu ukhupi tiyan, chay rimaykunata uyarispas runakunaqa lliwta utkayta rimanayukuspa ninku: hakuchu richkasun chay ñanta yaqapis chay puriyllapis irqichaqa kachkanman.
Hinallapis allinta rimanayukuspa qakanqa iskay runa piwan huñunakuspas ayllumantan puririmunku; paykunaqa lliwtas imaymana kawsaykunata q'ipichayukamunku chay karu llaqtapi makipuranankupak, ichaqa astawanqa richkanku runakunaqa irqi qispichiksi.
Kimsantin runakunaqa llaqtankumantas pachapaqariqta puriyta qallariyamunku llamakuna, asnukuna allin cargasqata katiyukusqa, ichaqa kimsa jornadatañas purimusqaku, chay p'unchawqa utkatllamansi purimuq kachkaku runakunaqa yaqapis kuchkan wasapay p'unchawtas chay rumikancha p'ukrumanka chayanku, chaysi chay chiqaspi ch'aki waylla sumaq uywa mikhunanpaq p'ukru pampapis uywankutaqa michirayunku purik runakunaqa chaypis samarayunku, kumparayku, quqayankuta mikhurqankunku ima.
Chayllapis urqupatamanta irqillaqa samak runakunataqa wahaykamun kay hinata: “Yaw k'anakuna karahu utqayllaman puriychik patrunniy imataq hamuspa sipisunkichikman” nispas; purik runakunaqa irqita wahankus “Yaw irqi hamuy, quqayata mikhunki” nispas; watikmantas irqiqa wahayamullantaq, kumparayaq runakunapis wati watikmantas wahapayuykunku “Yaw irqicha mamaykipas kawsachkanmi, hamuy willasaykiku” nispas, ichaqa haypankupunis imaymanapi pisi pisimanta irqiq urayamunanpaq, maqt'illuchapis wahaskankuta uyarispaqa urayamunchik aslla asllamanta; runakunaqa irqi kay kayllapiña qaqtinchik willayta qallaykunku, imaynatas taytanta suwa runa sipipun, pis pay imanaqtinchik chaypi tiwan chaykunata, uywankunata imas qhawarichinku, chaymantapis willankus mamanpa kunanqama kawsasqanta waqasqanta, ichaqa chay huk purikqa niyapunchik ñuqaqa qakaykin kani nispas, lliw q'alatas willayapunku irqichamanqa, ichapas uynichinanku kama.
hinallapis irqichaqa lliwta chay runakunata uyarispa iñipun chiqaq kachkatan, chaymi ñuqaykuqa qamta qispichik hamuchkayku kunan, chayllapis irqiqa lliw imaymana chay suwa runa rurachkanta, kawsasqanta ima willam: qhawariychik haqay llamakuna, asnukunaqa runamanta qichusqa kawsayninmi, haqay qaqa ukhupin imaymana kachkan pakasqa: sarakuna, ch'uñukuna, trigukuna, lliw imaymana purik runakunamanta ch'utisqan, ichaqa chaypi watarayasqan huk hatun wakasayay allqun, allin hirru cadenawan, hirru takarpupi watasqa kachkan, manapunin imapaqpis p'unchawqa kacharinachu allqutaqa, sapa bala t'ukkhallaktinmi chay allqutaqa ñuqa kacharimuni, chay allqun runataqa mikhurqapun; chayllapis runakunaqa tapuykunku: ¿Maypitaq kunanri kachkan patrunniykiri?
Irqiqa ninsis: ¿Patrunniy?
payqa ch'isiyaqmi puñullan, tutataq purin huk hatun mulapi nispas.
Ahh ya… kunanqa phaway patrunniykiman willamunki ñuqayku kaypi kachkaykuta, chayllapi puñuchkasaqku, amapuni imakaqtinpas allqutaqa kacharimunkichu, niyunkus.
Runakunaqa huch'uy irqitaqa, astawanpas yuyaykachinkus mamitan waqaskanta, kawsakuchkanta chaymi payman pusapusaykiku aylluykiman kutipunki nispa; irqichaqa kusisqas yá nispa chay wayq'u ukhuta chiykaykun; purikkunaqa niyunsis ichaqa amayá willankichu patrunniykiman tupachkanchiktaqa.
Yá nispa irqillaqa phawaylla chinkaykun, qaqa mach'ayman chayarkuspa patrunninmanqa willan pacha: chaypiqa kimsa k'añarunakuna puñunqaku nispas.
Irqichaqa kusa allintas willan imakunapas rikuchkanta chay hatun suwamanqa.
Kanmancha yaqapis kuchka tutaña yaqaña kanman, hinallapis chay suwaqa mulanman sillarukuspa chay hatun qaqamach'aymanta purikaramun purikkunata suwananpaq, K'ana runakunaqa allintasya puñunankuta allcharqunku huch'uy ch'ukllapiqa ñallapis puñuyunallatañas, ichaqa chaypuñuna ukhumansis munayta rumita suk'arusqaku runa puñukta hinaraq chaytataqsi puñunawan qataykunku chiqaq runakunapis puñuchkanman hinas; paykunataqsi rumi kancha qhipapis pakakuchkanku.
Chayllamanchik hatun suwaqa mulapin sillasqa chayaykamun allillamanta; manasyá mulaq phapatunkuna purisqanqa imatapas uyarichikunchu, hinas chayarun, sillaqarukun mulanmanta, runa sipinantas urqurqukun chay hap'iyusqas ch'ukllachaman haykurqun chayllapis rikurqun kimsa k'anakunaq puñuchkachqanta hinaspa sipinanwan puñuskankuman hayñiman t'ukyachin t'ukkkk t'ukkkk t'ukkkk nispa, hinaspataqsi runa sipinantaqa rumi kancha patachaman churaykukun, chaypis haykun cargakuna t'uksiyta; chayllapis chay huk k'ana kasqa unay qhipa wata cuartilman rik awqa purik runas, chaysi payqa sumaqllawanchik kancha qhipanta suchurun, makinwantaqsi kancha patata machkachkan karawinata, chayllapis makin hap'irkun chay runa sipik karawinataqa, hinaspas apaqarun chay kikillawantaqsi suwa runataqa t'ukyachin, wakin runamasintaqsi sapa rumi ch'aqilla sipinanku kamallaña wañuchiyta atipanku.
Suwaqa kutirimunraqsi carabinan machkak, manasyá tarinñachu, chayqa aswan kallpawanchik k'ana runakunaqa surriyaguwan waqtaspa, rumich'aqi suwataqa utkayllaman wañurqachipunku sipirunanku kama kimsantinkumanta.
Hinallamanchik paykunaqa allintas chay wañusqataqa p'achantan lliwta ch'utirqapunku hinaspataqsi tultuykachikun tiyasakta hatun suwataqa.
Chaymantaqsi paykunaqa qaqamach'ayman puriyta hatariykunku, chayaykuktinkus chiqaqta huk hatun yana allku waka sayayraq kachka, mikhupakamunraqsi kanikuspa, chiqaytas hirru takarpupi allin hirru waskhawan watasqa kachkan, irqiqa manasyá kacharimunchu; k'ana runakunaqa chay allqutapis rumi ch'akis sipirqapullankutaq.
Chay tutaqa irqiqa kusisqas, aswantas willayta kachayapun lliw imaymana kawsaykuna patrunninpa huñusqanta; irqiq rimayta tukuktinchik k'ana runakunaqa m'aqtachawan kuchka huñuramunku llapan uywakunata chay kikinpitaqsi cargaykamunku llapan kawsaykunata atisqankuman hina, paykunawan kuchkas irqita pusayakamunku tutapacha, ichaqa yaqapis tawa pacha paqarñas kanman, rumi kanchasqa k'asaman llapanku chayarqamunku, chaypis wañusqata tarinku allin tultuskataña kirupis sinsitaraq runakunaqa chaypis lliw p'achanwan p'acharqachipunku: waranta, chamarranta sapatunta punchunwan imas churarqapunku, chaymantataksi sillaykachinku mulanman, mulaqa watasqas kasqa chaysi utqallaman hap'irqunku chaypis wañusqata allinta mulaman sillayachinku ichapas allintas t'iqirqunku sinsi kiruta pacha kasak tultusqansi kirullanpas sinsi kaq, hinaspataqsi allinta mulataqa waqtayuspa, suq'ayuspa kacharparipunku.
Mulaqa llaqtan hayñis puririykamun, chay mulaqa ancha allintasya riqsin suwa runaqpap wasintaqa, mulaqa pacha illariyta llaqta wasiman chayarqapun, chayaruspataqsi makinwan taqmapakun punkuta: taq taq taq nispa, imaynan runapas takakuchkanman hinaraqsi, chayllamanchik suwa runaq warminqa qaparimuy puñusqan wasi ukhumanta llamk'ap waynankunata: ¡Yaw, yawkuna punkuta kichamuychik, pichá chayarqamun!
nispas kamachikamun, llamk'ap waynankunaqa punkutas kicharinku; mulaqa haykuyunchik runan sillatin wasiq patiwman, llamk'aq waynakunaqa mancharichkarakchik napaykukunku: “allin p'unchaw kachun papay” nispas, paykuna puras tapunayukunku: ¿Imamantataq kusisqari kachkan?
Nispa sinsi kiruyukta qhawaykuspa, patrunninkuqa manasyá rimarinchu; llamk'aq warmankunapis anchatas kusikunku patrunninku pacha paqarlla chayaramuchkanmanta, chayllapis huk warmi llamk'aqnin phawaykun willaq mamakunman: “Mamitay, mamitay wirakuchan chayarqamuchkaña ancha kusisqalla” nispa; warmiqa utqayllamanchik puñunanmanta sayariramuspas p'itarqamun patio pampaman, chaypi wirakuchataqa qhawahatan chiqaqta asikusakta chaysi warmiqa nin: “Yaw wirakuchaqa ancha kusisqa chayaramusqa, imatacha tarirqakamun” nispas utqaytaraqsi phawahatan.
Wirakuchaqa manas rimaripunchu asikuchkallanchik, llapallanku mancharikunku, chayallamanchik allinta qhawayuktinku wirakuchaqa allin tultusqa wañusqa kapusasqa; chayraqsi warminqa qaparin “wawwww manachu wañusqa wiraqucha wawwww” nispa sinchitapuni qaparisqa, llamk'ap warmankunapis qasqallantataqsi qaparin, chaytas llaqta runakunaqa uyarisqaku, hinallamanchik llapanku willanakunku, chay runakunaqa kampanatas yaktamunku, tanlinyachimunku kusikuymanta, ichaqa raymitas ruranku chay hatun suwa runap wañusqanmanta, chay suwaq warmintaqsi anchata waqaspa runankunallanwan hallp'a ukhuman p'ampaykapusqa wañuqtaqa.
K'ana runakunataq maqt'acha pusaykuska puriyta hatariyapunku lliw imaymana uywakunapi cargayusqa wasinkuman: iskay p'unchaw puriypi runakunallaqa chiqaytas llaqtaman chayaykunku.
Irqichaqa ancha kusisqas, utkayalla llaqtaman haykurusaktin mamitanwan tuparqapun, maqt'illuchaqa tukuy wañuk sunquraqsi mamitachanta marq'arikapun, much'ayakapun; hinasyá sayk'usqa purik runakunaqa chayaykachipunku ayllunkuman maqt'achataqa.
Chay pachamantas qakantaqa irqillaqa sinchitapuni munakapusqa; qhipa pachamanqa ichaqa warmichayakapunchik waynaqa, chaypis mamitanwan kuchka tiyananpaq pay kikin nikapun tatalikuyqas.
MAKARYUMANTA Huk hawa llaktapis huk ayllu tiyasqa, paykunaqa unay watañas huñunakusqaku qhari warmi chaysi wawanku askha ichaqa askhapuni kachka, yaqapis kimsachunka iskayniyuk k'apanchaysi kachkaku; qhariqa manasyá llamk'apakunchu, ichaqa manasyá tarikchu, sapa p'unchawsi purin llamk'ana machkak manapunisyá tariqchu, maynin kutikunallas tarin chay llamk'apakusqanqa manasyá imapaqpis aypaychun, chaysi warmiqa t'aqsapakuyta yachan, chaysi warmiqa t'aqsapakuspalla wasin wasinta purik chay llaqta tiyasqamkupi.
Warmik llamk'apakuchkanpis manapunisya ni mikhuna wayk'unapaqpis ayparinchu; paykunaqa huk hatun mankapis kimsachunka iskayniyuk runapakqa wayk'ukku manasyá qaraqtin pachaqa aypakchu llapan wawakunaman mikhunaqa, tayta mamaqa mankallatañas llahawpakukku mana mikhuna taripariktin, chaysi paykunaqa mikhunallankupaq llamk'apakukku, p'achankuqa qunqasqas mana qullqi kanchu ni aypanchu ratikunankupaq.
Sapa p'unchawsi llank'apakunanku imapipis, manataq huk p'unchaw llank'ankuchu chayqa manasyá mikhunankupaq kanchu, chaysi ñisu tullullaña tayta Makaryuqa kaqllataq warminpas, payqa aswanpis imaynapipas chay wasikuna t'asapakusqanpis ima mikhunallatapas qarayunkuraqsi chaysi yaqapis kurkullanpis kaq, qharinqa manasyá allintachu mikhun chaysi ancha tullullaña purik.
Hinallas puriykuchkanku unay p'unchawkunaña, chayllapis qhariqa warminta nin: “Huk pavutan mikhuyta munachkani, huk pavuta ichaqa ñuqa sapallay mikhuyta munachkani, chaytan anchatapuni antokhachkani” nispa Tayta Makaryuqa.
Warmiqa sapa p'unchawllas t'aqsapakuk purikuchkan, chayllapis qunqaylla chayan huk hatun granja pavukuna uywasqa wasiman chayan t'aqsapakuk, ichaqa askha waranqa waranqa pavukunas kachka, chayllapis warmiqa patio ukhuman haykuykun chayllamanchik pavukuna purirasqanku haykumunkutaq lluqsinkutaq chay wasi kancha ukhuman, chayllapis chay wasiyuk warmiqa p'achata chhukamun askhata warmik t'aqsananpaq, pavukunaqa p'acha p'achamanraksi wichamuchkanku, chayllapis warmiqa yuyayninman chayarqamun qharinpa munapakuchkanta.
“Qhariyqa huk pawuta sapallay mikhuyman nispataq ñisarqan” chayllapis warmiqa yuyaycharukun huk pavu p'acha chawpipi q'ipicharqunanpaq, hinallapis hap'in pikkkw nispa pavutaqa p'achawan kuchkata k'uyurparin, unay chikan pachachallamantas q'ipichasqan p'achataqa q'ipiyakapun wasinpi t'aqsamunanpaq; wasiyuq warmiqa ancha allintas kacharparipun warmitaqa, phaway mamay taksaranpuway nispa, chay wasiyuk warmiqa mikhunachatas mikhuykachin, qullqichatapas quykapunchik.
Hinasyá, warmiqa hatun q'ipiyuqsi wasinman chayankun, chaypis q'ipirparikun, chayllamanchik tayta Makaryuqa lluqsirqamun warminwan tupak, payqa ninsis “kayqa pavutan mikhuyta munani ninkitaq kayqa, kayqa kunanqa mikhuy” nispas hawhatan, chaypisyá willan imaynatas pavuta apamusqa chayta, qhariqa kusisqa ¡yá!
Sullpay, ñuqallam ichaqa mikhuyta munachkani” nispas; warmiqa nin, “arí qamllan mikhunki, qanllapaqmi apamurkani” nispa, kutichin; chaysi qhari warmi pavuk phurunta q'uñi yakuwan lluch'urparinku, warmiqa allinta kachincharuspas uchuwan llut'iyuspas nin Makaryutaqa.
“Kunanqa phaway nina wasiman aparqukuy”.
Makaryuqa kusiqas apan pavuta kankamunanpak, chaymantataqsi pavu kanka marq'aykusqa qhariqa ñanta kama hatariyun, ichaqa umanpis yuyaychakuchkan sapallan mikhumunanpaq, chaysi llaqtaq karu hawanman pavu kankallan apaykuchka hatariyun, mana pimanpas mikhunanta phasmiyta ni qichuchikuyta munaspas, ichaqa manas ni wawankunawanpas phasminakuyta huk chikallantapis munasqachu sapallanpunis mikhuyta munachkan.
Chayllapis ichaqa llaqta patanta lluqsirqusqan, chayllamanchik taytaycha Makaryumanqa ukhirirqun, payqa pavun mark'aykuchkas richkan utkayllaman, chayllamanchik taytachaqa rimapayaykun: “Makaryus” nispas; payqa kutirinchik.
“Señor” nillantaqsi qhawahatan, taytachaqa ninsis.
“Pawu kankaykita phasmiykuway” nispas, runaqa taytachataqa kutirispas nin: Manan Señor ñuqaqa quykimanchu pavukankaytaqa ñuqallapakqmi; qamqa lliw imaymanayuqman munayniyuqma kanki, qanqa hayq'a pavu kankatacha mikhukuwaqpis munayniykiwanqa.
Nispas, taytachaqa nin “ari ñuqaqmi kay hallp'a, yaku, urqukuna, sach'akuna, phuyukuna, lliw imapas, chay mikhunaykita phasmiwanki chayqa, ñuqa llapanpa kay kakniykunata phasmisayki”, nispas; manapunin Señor nispas tayta Makaryuqa nin, qamqa Señor munayniyuqmi kanki chayqa maytachá munayniykiwan pavuta kanakataqa mikhunki, nispas k'umuyullanchik; manapuni Señor ñuqallam mikhumusaq ninsis, hinallamanchik taytachaqa pasapullan.
Hinaspasyá watikmanta puriyta hatariyullantaq, ichaqa ñas karutaña puriykuchkan chayllamanchik huk munay kimraychata purichkanpi Makaryumanqa saqra ukhirin, hinaspas saqraqa rimapayan “Makaryu” nispa; chay saqraqa askha qullqi k'ipiyusqas, quri apaykuchkas kustalpi, saqraqa ninchik “pavu kankaykita kunanqa phasmiway, ñuqaqa kay qurita qullqita qusqayki” nispas, hayk'atan munanki hina; Makaryuqa ninchik “Hatariy ñanniymanta supay saqra, phaway supay wasiman puriy aswanpas” nispas; kutirillantaqsi phaway hayk'a pawutapis mikhumuy chay askha qullqiykiwan qurikiwan, manan qanmanqa quykimanchu; ñuqallam kaytaqa mikhusaq nispas nin saqrataqa, chayqa kasuspas supayninman qatirparin saqrataqa; chaysi saqra waqran p'akisqa pasapun; hinallamanchik aswan karutañas puriykuchkan, huk munay q'achu pampatañas puriykuchkan chayllapis wañuy rikhurirqun Makaryumanqa, wañuyqa ninsi.
“Yaw Makaryu pawu kankaykita phasmiykuway” nispas nim, hinaspas chikan mancharisqa qhawahatan wañuytaqa, chay wañuyqa kachka pasaq tullullañasya, yakapis tulluman qara ch'utiyusqas, ñisu khuyayllañas, yaqapis, runa saruq hinallañasyá, chayllapis Makaryuqa khuyapayaykun wañuytaqa, ichaqa carajo hinatapisyá phasmiykuchkayki ñuqa hina tulluma kachkanki nispa, Makaryuqa ari niykun wañuytaqa pavu kanka phasminakunankupaq, hinasyá iskayninku chayankupuni Makaryu mikhunan chiqasman, chaypis iskaynillanku Makaryu wañuypiwan mikhuykunku, wañuyqa ninsis: sullpay Makaryu kunanqa mikhuykusakcha nispas kusirikun, ancha sumaqtaraqsiyá mikhurunku iskaynin khumpakunaqa, sullpay Makaryu ninchik wañuyqa, kunanqa sumaqtataq mikhuykachiwanki chayqa ñuqam qusayki huk hatun yachayta, ichaqa uyariway qamllapaqmi kanqa kay yachayqa nispas; Makaryuqa tapuykunchik ¿iman wañuy kanman?, imapunin wañuy kanman chay chikan yachayta quyanaykipaqri nispas, wañuyqa ninsis, ichaqa qamllapaqmi kanan manan pipas yachananchu, chaymi kunan simiykita wañuchinayki nispas nin wañuyqa.
Makaryuqa kusi sunquraqsi yaqapas suyachkan wañuy rimananta, chayllamanchik wañuyqa allin kunkanwan nin: “Kunan p'unchawmantan qam hampiq kapunki, llapan unquq runakunatan kay lliw tiqsi muyu suyupi hampik kapunki, mayta rinki hampinki, ichaqa chaypakmi huk allichayta hunt'anayki kanka, unqukpa wasinman chayanki, chayqa haykunkin mayqin wasipicha puñunapi wikchurayachkan unquq chayman hawapiqa manan qhawanaykichu, chaypin ñuqa sut'i unquqpa puñunan umanpi sayasasak, chayqa hampinki hinaspa qhaliyanqa, sichus ñuqa hayt'ananpi sayasasak chayqa amañam churakunkiñachu hampik chayqa wañukapunqan.
Chaysi wañuyqa puñunanchik umanchikpi kachkan chayqa manasyá wañunchikmanchu, ichaqa hayt'anapi kachkan chayqa wañullankiñas".
Hinasyá paykunaqa kutiriyapunku sapa sapallanku wasinkuman, wañuyqa qunqayllas chinkarqapun, Makaryutaqsi wasiman kutinpuchkan tukuy hampik runan kunanqa, chayllamanchik utkayman kutimuchkaktin ñan purichkanpin, ichaqa llaqtam patanmanñas haykurqamuchkan chayllapis askha runakuna waqarayusachkaku hatun huñupi, Makaryuqa tukuy kimraykunaman qhawarikuspas tapuykun runakunataqa “iman kaypi kachkan” nispas, runakunaqa kutichinchik waqaykukuspa “aylluymasiykuy mana allinchu” nispa, akakaw, ¿kunan payri maypitak kachkan?
Haku pusawaychik ñuqaqa hampikmi kani ninsi llapallan runakunataqa, hinasyá, runakunaqa pusayukukun hampiktaqa, payqa purichkallanchik chay unquq wasinkama, Makaryuqa tapuyunsi ¿Ichaqa maypitaq kachkan unquqri?
nispas, haykuykunchik unquqpa puñunan wasiman, chaypi unqukqa puñunapi kumparayasasqa, chayllamanchik Makaryuqa qhawarin unquk puñunan umanta, chaypis wañuyqa allin hayñillas sayasasqa, chay wañuytaqa sapan Makaryullas rikuchkan manasyá wakin runakunaqa rikunkuchu, chaysi ancha chiqaqwan nisqa chay unquqpa ayllumasinkunata, ari hampiyta atisaqmi nispas.
Makaryuqa imaymanachakunatas mañan unqusqa hampinanpaq, ichaqa Makaryuqa yachanñas chay unquqpa kawsananta, hinasya hampirparin chay runataqa; hinallapis hatariyapun wasinman ichaqa ñampiqa purichkanpi chunka runakuta hinañas hampirkusqa, chaysi payqa askha qullqiyukña ayllunman chayaykapun.
Ichaqa chanin hatun takyasqa hampiqsi kutiyapun, chaymanta pachas payqa allin takyasqa hampik kayapun, Makaryuqa ancha allintasyá yachan unqusqa runakunaq kawsananta, wañunanta allintañas yachan, imaraykuchus wañuywan wiñaypaq tratutaswa ruwanku, chayraykupi payqa allin yachay hampiksiyá tukuy lliw llaqtapi.
Makaryuqa hinasyá hampipakuspa aswanpis allin qullqiyuk yaqapis qhapaq runa tukuykapun, manasyá chaymantaqa ni wawankunapis ima llakipipis tiyankuñachu, payqa watan watanñas hampipakuspalla purik, lliw llaqtanpi, wak llaqtakunapipis allin riqsisqallañasyá; chayllapis llaqta umalliq misti runap warmin unquykapusqa, chaysi chay mistirunaka rimaqta uyarisqa huk allin hampik kachkanta huk waq hawa llaqtachapi, manasyá hampiyta atinkuñachu hampi kamayuk wasikunapipis; chaysi llaqta umalliq misti runaqa kamachin llamk'ap runanta chay hampik runata machkamunankupaq, chay runakunaqa allin tawa silla kawallukunapis hatariyunku hampik machkaq, karutañas puriykuchkanku chayllapis tapuparikunku ñanpi purik runakunawan, paykunaqa ancha allintas riksinku hampiktaqa, ichaqa ninkus chay runaqa allin hampiqmi nispas, chaysi qhawarichinku chay wichay llaqtachata, chiqaytas Makaryutaqa tarirkunkus llaqta umalliq mistik runakunaqa, chaypisyá willanku hatun llaqtaq umalliqpa warminmi mana allinchu, qam chayta hampiruwakchu nispas; Makaryuqa riki atiymanmi nispas kutichin, ichaqa hampinatapuni munaktiykichisqa qhawanaypuni ninsi runakunataqa, paykunaqa hampiktaqa ninsi chayqa haku risun riki, yá nispas Makaryuqa nin; hinasyá hampik runapakqa huk allin silla kawallutas apaskaku chaypis sillayachimunku Makaryullataqa.
Chayaykachinkus mistiq asinranmanqa, mistiqa ninsis runataqa, humm ¿Qamchu kanki hampiq?
nispas; payqa ninsis ari ñuqam kani nispas; mistiqa ninsin hayq'amañakusqaykitan pagasayki, ima munasqaykitapas ichaqa warmayanayta hampirapuyaktiykiqa?
nispas; hampik runaqa ninsis, manan ichaqa rimasunmarakchu, aswanpas qhawasakraq unqukta, chayraqmi rimachkunman qullqimantaqa nispas; mistiqa ninsis hayk'atan munanki, imakunatan munanki chayta ñuqaqa qaywapullaskaykin, aswanpis ñuqa warmiyta alliyananta munani nispas; hampikqa ya nispas nin; chaysi chay mistiqa pusayun ukhu asinra wasinman, chaysi huk wasiman maypichá unquq kachkan chayman; Makaryuqa haykuyunchik chay wasiman chayqa ñas wañuytaqa rikurkunñan allin hayñi sayasaqta unquq puñunan umanpi, Makaryuqa qhawankunchik warmita ichaqa yá hampiymanmi wirakucha nispas nin ichapas kunanqa rimasunmanmi hayk'atan cobraykiman chayta nispas wirakuchataqa nin, mistiqa tapuykunchik ¿Hayk'atapunitaq cobrawankiri?
nispa; Makaryuqa ninsis yá kunanri ¿hayk'atataq cobraykimanri?
nispas, ichaqa kanmancha riki kuskanmanta ima hayká kaqniykitapis ninsis; mistiqa allinta runata qhawaykuspas yá nispa nin.
Chay mistiqa huk hatun llaqtaq umalliqsi kachka, chaysi haciendayuq, askha qullqiyuk, chala llaqtapipas hatunsi wasinqa, askhas uywankunapis, lliw imapas kaqniyuk kaq chay llaqtapiqa.
Mistiqa añiy ninsisya, chaypis huk raphita hap'inku chaypis qillqanku llapallan kaqnin kaskanta: payqa willansi hampikmanqa tawa asinran kachkan, iskay wasin kachkan, huk chalapi chay huktaq qhiswa killkapi kachkan, kimsa pachak uwiha, pachak pakucha, tawa chunka kawallu, chunka asnu, yaqapis pachak wallpan kachkan.
Paykunaqa ancha allintasya tratuta ruranku, chay qhipantataqsi hampiyta warmita kallaykun, imaymanachatas qura hampichakunata mañakun chay hampikunawanchik lliwta warmitaqa hawirparin, chaytataq apayakapun pay, karu karuman wiqch'unanpaq; hipisya tukurkun hampiytaqa, mistiqa kusisqas pagaykapun llapanta rimasqankuman hina hampik runamanqa.
Hinasyá Makaryuqa wasinman hatariyapun allin imaymana qakniyuq, ichaqa sinchi qhapaq runasya kutiyapun.
Wawankunapis manas yarkaymanta wañunkuñachu, ancha allinñasyá kapunku, hatun llaqtakunapis tiyapunku.
Ichaqa payqa hampipakuspallas purin watan watan lliw tukuy llaqtakunata runakunaqa allintañasyá riqsinku ancha allin hampik runa qasqanta.
Hina puriskallanpis Makaryumanqa watikta wañuy rikhuripullantaq, wañuyqa ninsi “Makaryu kunanqa askhan qullqiyki, aswanpas kunaqan risunchik puragatoriota” nispas nin, Makaryuqa ninsis “ñuqari riyta atiymanchu purgatoriota, manachu hina riyta atinmanchu” nispas kutichin; wañuyqa ninsi ichaqa aman llakikuychu, ñuqawanmi rinki, ñuqam apaskayki purgatorioman nispas, payqa ninsis imaynatataq apawankiman purgatoriomanri nispas nin; hinallapisya khunpakunaqa puñuykapunku.
Wañuyqa chinkarirapunchik, Makaryutaq chayllapis puñurapun hinaspas musquyninpi hina purgatoripi rikhurirqun, chaypis tupan wañuywan watiqmanta, chaypis kachkan wila yawrayqa, waranqaq waranqampi ñisu achkhapunis llapa lliw runakunaq vilanchikya chaypi k'anchaykuchkan, wakinkuna chayraq qallarichkan k'anchayta, wakinkunataqsi kuchkanpiña, hukkunataqsi yaqapis tukuyakapuchkanña rawrayta, wakinkunaqa yanqallaña yawrapayukuchkan.
Chay 'purgatorioqa' lliw hanaqpacha angelkunaq wasinsiyá; chaypis purichkanku iskayninku, chayllapis wañuyqa Makaryutaqa nin hamuy nispa, Makaryuqa ninsi wañuytaqa ¿ñuqak velayri maykintaq kanman?
Nispas nin, wañuyqa purisachkanpin qhawaykachin Makaryutaqa “ankiymi wilayki” nispas, chay vilaqa huch'uyllañas kachka, hinaspas Makaryuqa wañuytaqa nin, chaytaq ñuqak wilay chayqa t'ikrarapuway kay huk hatun willawan nispas, wañuyqa ninsis manan atiymanchu chaytaqa nispa; Makaryuqa watikmantas mañayukun wañuytaqa khunpaytaq kanki chayqa chay hatun vilawan tikrarapuway nispas, wañuyqa ninsis manan ñuqaqa chay ruraytaqa atiymanchu, ichaqa kaypiqa kan huk ch'ulla runallan chay ruwak, aswanpas ñuqaqa velata phukuyta atiymanmi nispas, kunan munaktiykiqa huk wilata phukurusaq ninsi, wañuyqa qhawayachinchik huk hatun wilata, kay wilata rikuchkankichu, kaymi chay llaqta umalliq wirakuchak churinpa velan, kunan phukurusaq chay mistik wawan wañurqapun ninsis; manasyá Makaryuqa iñinchu, yanqan q'utusayanki nispas nin wañuytaqa.
Chayllapis wañuyqa chiqaqtapuni chay hatun pisi niray k'anchasak wilata phukurqun, chayllapis Makaryuqa puñuskanmanta riqcharin.
Hinaspas llaqtata lluqsin Makaryuqa, chaypis chiqhaqta lliw llaqtaruna rimasasqaku llaqata umalliq mistik churin wañurqapusqanta, chayraqsi payqa niykukun aha chiqaqtapunin wañuyqa rimachka, chayraksi chiqaqta iñin wañuypa rimachkantaqa.
Chay hinatasya hanakpachapiqa llapa runakunaq velan k'anchakkan, wañuk phukupun chayqa kay pachapis runaqa wañupunchik, ichapas wañuk purichkanpi rank'akun hanaqpachapi chayqa askha wilak k'anchaytasya sipirqapun, chayqa kay pachapi huk hatun llakiwansiyá runakuna qatiyachikapunku.
Hinas 'purgatorio' nisqapi lliw runak k'anchak ninan kan, may runakunachá millayman t'ikrakapunku chayqa nina kanchayninqa manasyá rawrayta atinchu, kay pachapitaqsi runaqa khuyayta ñak'arichkan.
Wayramanta, chikchimanta qasamantawan (Ñawpa willakuy) Ñawpa unay watakunas huk ayllupi qusawakcha warmi kimsantin churinkunantin tiyaq kasqa, chay pachakunaqa manas allin watakunachu kaq muchuy watakunas kaq kasqa, hinas yarqaywan kawsaq kasqaku, tarpuykillamanña chayachkaptinku warmiqa churinkunata huñuykuspa kamachin purun urqupi chakra chakmamunankupaq, imaymana kawsaykuna tarpumunankupaq.
Hinaspan waynakunap manka kinuwamanta mikhunata apaykachin chakapi churinkuna mikhunanpaq, churikunaqa chakmaq rinankumanta pukllaspas chisiyaykapusqaku mamanpa mikhuna apachisqantapas mikhurqapusqaku ima.
Wasiman kutimuspataq mamanta ninku: ¡Mamay!
chakrataqa ñan chakmarqamuykuña imaymana kawsay tarpumunanchikpaq, hinaspan sapanka waykunaqa puñuna wasinkuman samaq ripunku; chiqaqtam mamanchikta q'uturqunchik nispa.
Tarpuy killaña chayamuptin, qusawakcha mamaqa achka kutama muhuta churinkuna chakrapi tarpumunankupaq qun, kuchka p'unchaw mikhunankupaqpas qañiwa hank'atas q'ipichapusqa.
Waynachakunaqa, manam kunan kutipas ima chakratapas rurasqakuchu, paykunaqa wakmantas pukllayllaman qukusqaku, papa muhuwampas warak'awan warak'anakuspam tukupusqaku, qañiwa hank'ankutapas mikhurqapusqakum.
Inti yaykuytañam wasinkuman chayasqaku hinaspam mamankuta wakmanta llullaykunku, ¡mamay!
hatun chakratam tarpurqamuyku manam ch'ulla muhullapas puchumuwankuchu; nispa mamankuta qutuykunku.
Qusawakcha warmiqa kusirqukunsi churinkuna chakra llamk'amusqankumanta, ñawpaq watakunaqa sapan qusawakcha warmillas khuyayta imaymanata kallpachakuspa chakranta llamk'aq.
Hallmay killaña chayamuptin, qusawakcha mamaqa wakmanta kimsantin churinkunata huñullantaq chakraman hallmaq rinapaq.
Qilla waynakunaqa mancharisqas uyankuta qhawaykunakuku imanaptinchus mamanku paykunan chakraman riyta munaptin, paykunaqa manam munarqankuchu maman paykunawan chakrapi llamk'aq rinantaqa, rinman hinaqa waynakunap llullantachá hap'inman, hinam paykunaqa mamankuta imaymanata ninku wasipi qhipachinankupaq.
Kimsantin waynakunalla wasimanta chakraman sapa kuti hina pukllakuspa, takikuspa puririnku.
Manayá ch'ulla papa yurallapas kanchu hallmanankupaq.
Hinaspas ch'isiyaykuyta wasiman chayanku, mamankuta kimsa kutitaña llullakuspa: ¡Ancha munasqa mamay!
Ñuqanchikpa chakranchisqa ancha sumaqmi kachkan, ayllunchik pachapi, manam piqpa chakranpas ñuqanchikpa hinaqa kanchu, ñuqanchikpa chakrallanchismi ancha munayta t'ikaykuchkam nispa; kasqallantataq iskay ñiqi hallmaypipas llullakullankutaq, paya mamankuta sinchita kusichinku.
Ñan p'unchawmanta p'unchaw imaymana kawsayninku tukurqakapuptin mamaqa yuyayukun, churiykunap chakra llamk'asqanta rirqusaq, huk chhikan papa haspiq wayk'ukunaykupaq; hinam nin ¡wawaykuna!
manañam kapunchu kawsayninchik Chakrapapatam papa hasp'iq rirqusa, ¿imaynatam chakranchista tarirquyman?
Waynakunaqa ¡ras!
nispas mancharikunku, hinaspa paykunaqa wakmanta llullakullakutaq.
¡Mamitay!
Chakranchisqa uqhu pampa qayllanpim kachkan, ñuqanchikpa chakranchik hinaqa manam piqpa chakranpas kanchu.
Qusawakcha mamaqa kusisqa chakrapataman puririn, ña chakrapataman chayaptin chiqaqtapuni munay chakrata tarin, hinaspas kusisqa papa hasp'iyta qallarin, chaypi hasp'ichkaptinmi chiqaq chakrayuq millay phiña qhari runa chimpaykun, hinata tapun.
¡Yaw payalacha!
¿imanaptinmi papa chakrayta hasp'ichkanki?
chukchanmanta hap'ispa saqmaspa p'anaspa ima.
Khuyay payachaqa waqaspa amachakun, kay chakrataqa kimsantin churiykunam llamk'anku nispa, chay millay qhariqa yuyarichinsi: ¡Qilla suwa churiykikuna!
ayllunchikkunap kawsaynintaqa manam yupaychankuchu, manam ima chakratapas llamk'ankuchu.
Sapa kuti hamuqtinku, Kimsantin churiykikunaqa pukllaykapullankupunim, hinaqa mana ima chakraykipas kanchu nispa chukchamanta hap'ispa kayman haqayman chhuqanaqaykun.
Qusawakcha warmiqa khuyayta waqaspa wasinman kutipun, ña chayaptintaq kimsantin churinkunata ch'ullamanta ch'ulla suq'ayta qallarin llullakusqankumanta.
Churinkunata sinchita suq'achkaptin, kurak churimpa chukchanta t'irarqapun, chawpi churimpaptataq huk chakinta p'akirparin, chanaku churinpaptataq ñawinta t'uqyarqachipullantaq, churinkunata manam chayllatachu ruran, mikhunatapas manam qullantaqchu, p'unchaw p'unchaw yarqaymanta ñak'arichin.
Manaña phiñakuynin kapuptin, qusawakcha mamaqa, churinkunatam, suq'asqanmanta mana mikhuna qarasqanmanta ima khuyapayan, mana ima kawsaypas wayk'ukunanpap kaptin paypa kurkunmanta aychata ñak'aqakuspam waykun churinkunaman mikhuchinanpap, qusawakcha warmiqa, pisi p'unchawllapi yawarnin tukukapuptin khuyayta wañukapun.
Pisi p'unchawkuna qhipamantam waynakunaqa maman maqaq runata machkayta qallarinku, tarirquspataqmi maqayta qallarinku, khuyayta ñak'arichinku mamanku maqasqanmanta, wañukapusqanmanta.
Huk pacha, mamanpa wañukapusqan qhipamanta, chay millay runa ñak'arichisqankumanta; kurak wayna sullk'a wawqinkunata nin.
Ñuqam kasaq Wayra, qam chawpi wawqiy Chikchi kanki, qantaqmi sullk'a wawqiy Qasa kanki.
Kay nisqanmantam sapanka waynakuna huk ñanta hap'ispa puririnku; chawpi p'unchawmanta inti yaykunankama wayra sinchita wayrayta qallarin hinallataq inti yaykuymanta kuchka tutakama chikchi sinchita chikchiykun chaymanatapas kuchka tutamanta pacha paqariykama qasa sinchita qasaykullantaq, manam kay hina wayrata, kay hina chikchita kay hina qasata pipas riqsirqanchu.
Chaymi ninku wayraqa kurak churi, chaymi chukchanwan wayrata phawachin.
Chikchitaq mana chakiyuq churi, urmaspa urmaspa puriq imaymana q'asuq, hinallataq qasaqa mana ñawiyuq churi, mana rikuspa puriq imaymana saruq, wañuchiq.
Chaymi ñawpa taytanchiskuna ninku, chay p'unchawmanta pacham wayra, chikchi, qasa ima rikhurimun, ñawpa pachakunapiqa manam kaykunaqa karqanchu nispa.
Chaymantapas kunan ukhukunakaman lliw chay wayra, chikchi, qasa kawsaykunata mana kaq killankunapiñachu wañuchichkan.
Waynamanta atuqmantawan ÑAWPA WILLAKUY Ñawpaq watakunaqa, maytapas chakillapim llamapi q'ipiyuq purina karqan.
Manam awtupas imapas karqanchu, kunanqa munaymá, awtupas, mutupas wisikilitallapas utqay purirqunapap kan. Ninku, ñawpa watakunan huk llaqtapi tiyarqan, llaqtan llaqtan puriq waynacha, chay waynachaqa utqayllatas may llaqtatapas puriq mana ima sasachakuynillayuq, watanqa kanmanchá chunka inqunniyuq hinalla, rakhu kurkuyuq sumaq karay wayna, payqa purirqan llaqta umalliqpa kamachinpi, imaymana willakuykuna apaq hinallataq wak llaqtakunamata imaymana willakuykunata apamullantaq.
Huk p'unchaw, llaqta umalliq chay waynaq wasinta rin hinaspa kamachin, puka llaqtamanta yuraq llaqtaman willakuy apananpap.
Hinas waynachaqa utqayllata q'ipicharqukun ch'ullunwan churarqukun, punchullantapas sumaqta k'uyurqun, hinaspa waynaqa puririn ñanpi mikhunanpaptaq huk wayaqapi sara hank'ata, qañiwa hak'uta ima apayukun.
Inti lluqsimuymanta chawpi p'unchaw kamas pampanta wayq'unta, q'asanta, mayu mayunta ima purichkan, ña huk apachitaman chayananpaqña hatun qaqapataman wicharquspa samananpa tiyaykun, kuka ch'uspanta hurqurquspa hatuchaq kimsa kuka raphita k'inturqun, hatun apukunaman phukurparinanpa mana ima wak'akunapas, sasachakuykunapas purinanpi rikhurinanpa, chay llaqtaman chayarquspa utqaylla kutirqamunanpa.
Apukunaman mink'arukusqanmanta, waynaqa qaqapatamanta uraqarquspa huk rumichatas huqarirqun, chayta apayukuspa puririllantaq hatun apachitaman chayaspa rumi suqyapataman churahatananpa (chay rumichapin sayk'uyninta, llakikuyninta ima saqirparin) hinam suqya k'uchupiqa huk atuq inti yaykuy qawachkaq tiyachkaq kasqa (yaw ima munay antawara nispachá qhawachkanman karqan).
Waynaqa, chay atuq rikurqusqanta hap'iytas munan, hinaspas yuyarin awichampa imaymana uywakunamanta willakuyninkunata.
Ñanpi atuqwan tupayqa manam allinchu, chay uywata ñanpi rikunchik hinaqa ima sasachakuypas llakipas kanmanmi.
Hinam warak'anta hap'ispa atuqtaqa rumiwan phakapi warak'arqun, hinas atuqqa nanaymanta khuyayta hank'aspa, waqakuspa chinkaripun Waynataq ñanñinta ripullantaq.
Chisiyaykuytañas yana phuyu tutayaykun ñapis paraq.
Huaynaqa chayta rikurquspa hutqayta puriyta qallarin manaraq tutayarquchkaptin ima wasillamanpas chayarqunanpa Huk wayq'uman chayarquchkaptinsi, q'illu pullirayuq, wik'uña phulluyuq kinraypi sumpiruyuq p'iti sintura sipas millwata phuchkakuspa, ñawpaqninpi rikhurin, waynachaqa mancha manchallas p'inqakuspa sipasman tariparqun, hinaspa rimapayan: ¡Imaynallam kachkanki panay!
¿maytam richkanki?
¿Qullana llaqtallamantaqchu purichkanki?
Ñuqa Qullana llaqtamanmi richkani imaymana willakuykuna saqiq.
¿Hayk'aqpas manachu tuparqanchik?
Icha riqsinakunchikchu.
Panchallapim qampa umaykiqa.
Qamqa Antukap churinmi kachkanki riki.
Irqichakunallaraq kachkaptinchik paka pakakuytam pukllaq kanchik ¿manañachu yuyapunki?
Wasipi ñuqataqa Chanaka nispan sutichawarqanku, sipasqa nispa kutichin.
Waynachaqa, manam Panchitawanqa rikunakuykuñachu, maypicha kapun, llamk'ay qallarisqaymanta pacha manam yuyaniñachu nispa waynaqa kutichin.
Rimaspa chansakuspa imaymana irqi pukllayninkunata yuyarispa ñanninta purichkanku tampuman chayanankupaq, purispa purispa manam tukukunchu ñanninku tutayarqapuchkanñas.
Sipasqa munay ch'aska kapuli ñawichas, asikuq, chansakuq, sumaq kunkanwan rimaspa asichikuq imas.
¡Munasqay turay!
unaymanta sipasqa nin manachusuna allinchu kachkan puriyninchik, aswan kaykunallapiñachu puñusunman.
Waynaqa chayta uyarispa kusirqukunsi, makichantaraqsi qhaqurarqukun, utqaytaraqsi.
¡Ayaw!
nin, sunqun ukhupiqa kay sumaq sipaswan puñukusaq, much'ararqykusaq, masachakusaq nispa nichkan.
Waynaqa utqayta punchuntas paskaspa pampaman mast'aykun, mikhuna apakusqantapas hurqurquspa manaykachin, sipasqa nin sulpay, aswan kukachaykita hallpaykunaypa quriway.
Waynaqa utqayta makinwan hurqurquspa kukata quykun, umanpi ichaqa yuyayukuchkan.
Imamunaytacha puñusaq masachakusaq ima kay p'iti sintura sipaswanqa, kay tutataqa hayk'aqpas manachá qunqasaqchu.
Hinaspas punchu patapi siriykuspa kuchkalla puñuykunku q'uñi paqarinankupaq.
Waynataqa manas puñuypas hap'inchu, makinwan sipaspa q'ala phakanta llamk'aykuchkaptin ¡Hananay!
¡Hananay!
¡Amapuni nanaq phakaytaqa llamiykuwankichu!
“sipasqa nin”.
¡Ch'aska ñawi p'iti sintura sipascha!
¿Imanaptintaq sumaq phakachaykitari mana munankichu llamiykunayta?
¿Imanasunkitaq?
Waynaqa, wakmanta sipaspa phakachanta llamkhuykullantaq.
¡Hananay!
¡Hananay!
Chay phakachaymi sinchita nanachkawan ¿Manachu yuyanki warak'aykita hapispa rumiwan warak'arquwasqaykita?
Waynap kurkunqa ¡ras!
ninsi chansakuchkankichá!
Manam hayk'aqpas warak'aykichu, waq'achu kayman chaytaq warak'aykimanri nispa nin.
¡Kuchka p'unchawta apachita patapitaq rumiwan warak'arquchkawankiqá!
¿manachu yuyanki?
Waynaqa chhikaraq yuyarin atuq warak'arqusqanta, chaymantapas awichanpa willakuyninta runaman tukuspa millay wak'akuna taripakuqkunamanta, hinan waynachataqa mancharikuy hap'in, chukchanpas qipu kichka hinaraqsi sayarin, akllu aklluta rimaspa qallunraqsi watakun.
Qa qa qa ¿Qanchu atuq kachkanki?
nispas nin.
Hinas waynap marqayninpi sipasqa chiqaq atuqman kutirqapun, kay chhikachachaq kiruntapas rikhuchin ñapis kanirquqllaña.
Waynaqa, sinchi mancharisqa, phawayta qallarin, hina ch'ampik tutapi michk'an michk'anraq may atisqanman chinkaripun.
Yachachikuynin: manam, mana riqsisqa runawanqa utqaylla imatapas ruranachu.
Llaki apamuq uywakunataqa manam rimapayanachu mana ima llakipas sasachakuypas qatinawanchikpa.
Ñanñintaqa manam tuta tuta purinachu, hina kaptinqa takikuspa khuyukuspa purina, chhikataq millay wak'akuna nunaykita suwasunkiman.
Aqha haywapakuq sipasmanta HUK T'AQA Pichiwa ayllupis huk sipas munaysapa, supay chinkakuq kasqa, chay sipasi, mana turankunata, taytanta huk, mamanta kasuspa llut'an llut'anta purikusqa, hinaspas mana allin mach'aq, uywakuna suwakuq runapata wiqsayarqukusqa, chaysi taytamamanqa phiñakuspa, sunqu nanaywan p'inqaypi ususin rikhukuptin wasinkumanta qarqupusqaku.
Huk ch'inniq wasimansi sipasqa qulla wawachantin taytan qarquptin astarukusqa, chaypis kutiriy unquy hap'irkuptim mana pi runaman willakuspa unqukusqa, sipasqa lliwllañas wañuypiña, chaysi kallpata hap'irquspa sayarispa huk mamakuchaman asuykuspa llamp'u sunqunwan rimanakusqa, chaypis mamakuchaqa llipt'a apita upiyachispa sumaqta wawachantinta uywakusqa.
Sipaspa tayta mamanñataqsi phiñakuspa mamakuchataqa rikhurisqa, imaynanpi pay paya kachkaspa waqllikuq llut'an pallqa ñankunapi puriq warmita qurpachasqanmanta.
Wata risqanmanhinas, sipasqa mallqu warmi wawachantin mink'an mana mikhunan kaptin purikusqa, chayllamansi turankuna p'inqakusqa ichaqa maqharapuq ima.
Sipasqa manas pi maqhaptinpas kutipakusqachu, hinallas maqhachikuq.
Ichaqa qusayuq warmikunas supay apaqta china allqutahina rikhusqaku chay sipas qusankuta waqllichisqanmanta chiqnikullasqakutaq.
Hinaspas chukchantapas kuchurqusqaku ima, chaysi sutichasqaku Vikilacha lump'a uma nispanku.
Paya mamakuchas sipastaqa huq wallpa waqayta rimapayaykusqa, ninrinmanta allinta chuta chutaykuspa, imaynanpim chayhina millay kawsakuypi purisqanmanta, unquytapas tarikunmansi karqa hinaspapas imapi qullqi maskayta tarinman chayta yachachinman karqa.
Chaysi sipasqa mamakuman wawachanta saqiykatamuspa wichay k'asa urqu qipa Qara watana llaqtapi taytacha San Juan raymiman aqha, mikhuna haywapakuq rirqusqa, chaypis sipasqa manas allintachu ima ruraytapas atipan, aswansi uma muyu warmihina musp'arqusqa, chayllamansi turankuna raymiman riqkuna rikhursquspa sipastaqa Qara Watana kikllupi chawpi wañunankama maqaykatamusqaku, lliw wañusqatahinas, kurkuntapas q'umirllataña, uyantapas yawarman tikrakuptas sipastaqa runakuna raymichakuq taytaman saqiykatamusqaku.
Taytacha San Juan raymi tukunankamas sipasqa karhuyuqpa wasinpi unquykun.
Ichaqa ñas allintaña qaliyachkan.
Chayllamansi Pichiwa llaqtamanta sipasman willakuy chayarqamusqa paya mamakus willakamun sipaspa wawachansi anchata unqurqunman karqa, chaysi sipasqa waqaykuspa, hina unquq, llikllanta q'ipirikuspa mana ima mikhunayuq, upiyanayuq ima inti patataña Pichiwa llaqtaman kallpatiykusqa, Qara Watana warmikuna, qharikunas sipastaqa mana rinanpaq hark'aykunku, manas sipasqa qipaman kutinchu hinaspas wichay ñanman puriyta qhallarin, llaqtapa umanpiñas rumi pataman qispirquspa sipasqa munay ch'uya ch'ilay ch'ila kunkanpi takirqatamusqa kay hinata: “Waqllay urquta siqaykurquptiy, Waqllay q'asata wichaykurquptiy ima mamaysi waqaykullanqa, ima taytaysi llakiykullanqa.
Mamay tukuspa, taytay tukuspa, puku pukullas waqaykullanqa, pichiwa waychawllas waqaykullanqa”.
Nispas khuyapayay uyayuq sipasqa takirqatamuspa utqayllamanña ñanta wicharirpayrin ranra ranqa wayq'uman chinkaykun.
Kuska tutatas Pichiwa aylluman sipasqa mana allin qali, wañusqa runahina paya mamakupa wasinman chayaykamun, hinaspas mamakuman chiripa atipasqan makiyuq chiriy chiri kurkuyuq, wata watamanta qallunpas manas allinta rimariytapas atinmanchu karqa, hinallamansi payapa qaskunman makinta churarqun.
Paya mamakuqa aswan allintas warmachataqa waltharqusqa manas unqusqapaschu, chaysi sipasqa wawachanta marq'arikuspa sinchitapuni wikch'u hapinankama waqhaykusqa.
Tutallamantas, manaraq pisquchakuna takichkaptin paya mamakuqa sipas qalilla kutimusqanmanta kusirikun.
Hinaspataqsi sipastaqa nin: Yaw Vikilacha imatam chay llaqtakunapi wawaykita wikch'utamuspa tarirqamurqanki, imallatam apamuwachkanki mikhunaypaq, upiyanaypaq, maymi chay aqha haywapakusqayki qullqi?
Nispas sipastaqa tapusqa.
Manam awilachay ima qullqitapas chaninchamuwanchu aswanmi turaykuna rikhurquwaspa Qara Watana k'ikllupi wañuchiwan, sipiykuwan, ayata saqiwan, wañusqatam karguyuqpa wasinman allquta hina munasqay runakuna wikch'uykatamuwasqa, chaymi lliw raymi tukunankama unquykuni, mana mikhusqa, mana upiyasqa ch'inniq wasipi, manay aylluyuq hina, kunanpas aswan willakuyniyki suchimuwasqayki q'unichalla chayarqamullaptinmi uma muyu warmihina inti patallataña p'itamuni nispas Vikilachaqa waqaykuspa willakun.
Chay p'unchawsi payaqa Vikilacha sipasta kachita k'usaspa t'impusqa hisp'aywan lliw q'umirllaña kurkunta armarquspa unquchisqa.
Ayllunkuna tapukuptinpas manas wawanwan kuska Vikilacha kasqantaqa willasqachu, manachayqa turankunas p'inqay rurasqanmanta kaqmanta maqananpaq maskallasqakutaq, chaysi pakasqalla mana runap rikhusqallan sipasqa mamakupa wasinpi unqhukusqa.
Qaliyaspas Vikilachaqa wasi ukhullapi millmata puchkaykuspa, munay t'ikariq chumpita allwiykuspa, mana away yachaq, mamaku makinchaptin awaykusqa, chaymantas llikllata, punchuta puñuna ch'usita imas munay pallayniyuqkunayuqta awallasqataq.
Manas Vikilachaqa intitapas rikhusqachu, manachayqa turankuna tayta maman, ayllunkuna imas kaqmanta maqhaykunkuman karqa.
Chayta manchakuspas wasi ukhullapi yarqaymantapas, ch'akiymantapas hinalla chumpikunata mamacha Virgen Nivis watanapaq, karnawal pukllaypi atuq q'ipi wichichu wiqawnin watakunanpaq, wachakuq warmikunap wiqawnin watanapaq, sipas warmikunapaq, irqipaq, paya warmipaq, aya walthana, sara mama kutipapi t'inkanapaq walthana chumpikunatas rurayta yacharqusqa.
Vikilachaqa chay tukuy pallaysapa llikllakuna, punchukunawansi Amuqa, Challwa Pampa, Kulka Pampa, Puquwanka, Anta Pampa, Qasinchiwa ayllukunaman rispa tukuy wayukunata makipuramusqa apamuq, chaywansi sarata, siwarata, papata, millmata, aychata, uña uywachakunatapas rantikusqa.
Vikilachapa wasinpiqa manas himapas pisinmanchu, hunt'asqas ima mikhuyninkunapas kasqa, wayukunata apamuptinsi turaykunap, ñañankunaq warmankuna wayu rayku risqaku, Vikilachaqa munay michk'i siminwansi irqikunamanqa achkata ima wayutapas haywaykuq, chaysi khuyay sunqunwan irqikunaqa riqsikusqaku.
Huk kutiñataqsi Vikilachapa maqaqnin turan wak Chinchiña llaqtaman wasi rurayman risqanmanta mach'asqa kutimuspa millay wayqu qhaqaman urmaykarqapusqa, hinaspas lluq'i chakinta, kimsa waqta tullunta ima p'akirqakamusqa, chaysi chay runataqa llapa runa mana rimaripta kallapipi q'ipimusqaku.
Chayllamansi Vikilachapa taytam maman payachap wasinta rispa Vikilachataqa nipusqa: Vikilacha, hinachu kaypi tiyachkanki, hawkaraqchu umaykipas t'iskiy t'iski mana maqchikuspa uyarayachkanki, imallatapas apamuy, turaykim qaqapi yaqa wañunqaña, chakinta waqta tulluntawan p'akirqakamusqa, chaymi iskay chumpita chakan watanaykupaq mañawanki.
Nispas taytanqa Vikilatacha nisqa.
Aqay, aqay, aqay, mamacha Virgen Nivis mamallay yaqachu uyariruwasqa, chayta chay millay turay munachun, allinmi chay wist'u chakin hayt'akuwasqan p'akikun, ¡Taytallay!
¡Mamallay!
Kunanqa asikunim, kusikunim, pakraq pakray nispam tusurpayrisaqpas, allin willakuymi chayqa.
¡Taytay!
¡Taytallay!
¿Ima uyaykiwanmi ñuqaman chumpi mañakuq hamurquranki?, manam chumpiypas kanchu, chay turaypaqa, waylaka warmincha rurapunman riki nispas thanta chumpillata aypaykusqa.
Chaysi Vikilachaqa sapanpiña turanmanta llakikuspa waqarqukusqa.
Hinaspas mana imata rurayta atispa aswan awasqanta awayta p'itananpaq uch'uy hallwachakunata, yawrita, p'itañata ima maskaspa purikun.
Chaymantas Vikilachaqa Mamacha Virgen Nivis karhuyuq kimsa musuq t'ika aymara pallaysapata chumpita awachisqa, chaypaqsi utqayllamanña awanan, munay tukuyninpaqpas iskay uyakuq llimp'isqachakunatas simp'aqpas.
Mamacha Virgen Nivis raymi chayaypiña punchawpis karhuyuq mama Vikilachaman chumpi uqariq risqa, chaysi Vikilachaqa makiy makichalla qullqi apasqanta chaskirqusqa, chayllapis karhuyuq mamaqa Vikilachata chay raymipi raymi qallariyninmanta tukuyninkama aqhata maysunkunaman haywananpaq mañaykukusqa, manas Vikilachaqa uyasqachu, chaysi karhuyuq mamaqa qunqurispa pitucharikuspa ima rurayninta chanin kananpaq mañakusqa, chaysi ñak'aymanta arí nisqa, hinaspas karhuyuq mamawan kuskannin waqtuta upiyarqusqaku, hinaptinpas mamaqa Vikilachaman chaki puriyninpaqpas huk kuskannin waqtutawan saqiykatamun.
Kunanqa chayhina kallpachasqaqa imaynapas hamusaqcha riki nispas Vikilachaqa chumpi t'inka waqtuta paya mama wawa uywaq payachaman upiyaykachisqa.
Mamacha 'Virgen Nivispa' alwa ch'isinpay p'unchawninpis Vikilachaqa wawanta paya mamaman saqiykatamusqa utqayllamanña aqha haywapakuk risqa.
Ichaqa nawpaqta Vikilachaqa, tukuy yachasqanta yuyayninta chaninchaspa tiyakusqa, payqa sapan warmi manay qusayuq warmis kasqa, ichaqa ch'ullalla warmi sipas wawayuqlla, may llaqtapipas chayraq riqsisqa, utqayllaman rurayniyuqsi kasqa.
Aswanqa chay Vikilachaqa sapa mamacha Virgen Nivis raymichakuptinsi raymichaq runapa munakunan kasqa, makinraykus sipastaqa mink'akuq ch'uya makin mana imapas tupaq makiyuq kasqan rayku, munasqa maypipas chaypipas Vikilachaqa karhuyuqpa takichiqninkuna, tusuchiqninkuna, khuyaqninkuna, maysunkuna, ayllunkuna, wasimasinkuna, huk llaqtakunamanta watukuq runakunaman aqha haywakuq makiyuq kaptin.
Vikilachaqa manas pi mink'akuq runamasinmanqa mana ninmanchu, aswansi Vikilachaqa arí nisqa simiyuqsi kasqa, hinaspas sipasqa Apukunaman t'inkakuspa qullqi chaninchasqanta phukurikuq, sumaqta lluq'iman puchkasqa q'aytuwansi qullqintapas allchakusqa.
Chaysi Vikilachaqa tutamanta wasinta kimsa killa puqusqa hisp'aywan ch'aqchurquspa, lliwta mulli raphiwan, marqhu raphiwan ima ch'uyata picharpayritamunman karqa.
Chay p'unchawtaq wasinta uchu uchu qhurawan, k'illu uchuwan, chamanawan, insinsuwan ima q'unpurpatamullaqtaq, mana ima millay wayrakuna wasinman yaykunanpaq.
Kikin Vikilachapas khuchi akawan, kawra wirawan, kuntur phuruwan, anka phuruwan sisikunapa q'isanwan imas mana mat'a wayra hap'inanpaq q'usñirpachitakamuspa munayta sapallan takirqatamuspa rinman karqa.
Hinaspapas Vikilachaqa wiqawninpi huk munay uchuychalla wayqachapi puma sunkhata, mana pi maysunkuna maqhakunanpaq, wik'uña chaki taruka chaki chilliku ch'akisqa hak'uwan chakinman llut'isqa wik'uñahina, chillikuhina kallpawan p'itakachananpaq allinta mana urmaspa phawananpaq'itananpaq; Ch'iqullu ñuqt'uchatapas ch'akichispa kutasqachata allin rimananpaq, mach'aqway ch'akichisqa chupanta runakuna manchakuywan rikunankupaq, kimsa kulli kutip sarachata layqa layqaymunap layqaman kutinallanpaq, chaykunatas payaqa lluq'iman puchkasqa chumpipi sirarquspa allinta wiqawninman mat'iy mat'ita watakuspa karhuyuqmanqa risqa.
Hinaspas karhuyuqmanqa sumaq munay yana ruq'uyuq qantu t'ika, amapulas t'ika, lirio t'ikawan munayta achalarquspas rurananman kusisqallana pulliranpas pillpintu hinaraq pasaykum.
ISKAY T'AQA Alba tutas sipaschaqa karhuyuqpa warminta aqha waqaychana wasipi mañakusqa lliw llapallan p'uyñukunapi, urpukunapi aqhatas makinman haywaykusqa, chaysi Wikilachaqa lliw p'uyñukunata, urpukunata qawapayaykuspa, allin winuta mañarqukusqa hinaspas lliw allin makiyuq aqha haywaqkuna yañukuq payachakunapa makinta kurnita mayurta tukaq runata qayaykuspas t'inkarisqa aqha haywakuy qallarinanpaq, chaymantapas Vikilachacha yachasqantas rurayta kachaykun: Kinsa p'uyñukunatas lluq'iman puchkasqa awasqa chumpiwansi, p'uyñukunap wiqawninta watarqun, mana aqha pisinanpaq, tikha k'allmitataq aqha ukunman k'añasqata wikch'uykullantaq, mana p'uyñu t'uqyananpaq, itakaña, mulli, marhu kunawansi p'uyñukunata watarqun maya aqhata pi wañukuq runa ayachananpaq, pisi pisimanta aqha puqunanpaqtaqsi, sunch'u qhurap sunqunta, sap'inta ima waqaychaspa pisi pisllamantas sapa p'uyñuman churaykusqa, runakuna allinta machananpaqtaqsi chikan puka t'ikaq lulipa tulluntas kutaspa hak'ucharqun chaytapas munaspaqa churaykunmansi karqa.
Chaypaqsi Vikilachaqa karhuyuq warmimanta tawa mak'as p'uyñu, chunka iskayniyuq tinahata, iskay lanku, iskay titirata, kimsa aqha wisinata ima mañarpakullantaq.
Chayta rurarquspas Vikilachaqa kurnitakuna t'inkananpaq iskay p'uyñu aqhata wikch'umun pacha, chaypis tinahapas munay itakañawan chaqnasqas, sapa karhuyuq khuyakuqkunamanpas aqhataqa yanachantintakama haywaykuy, manas Vikilachamantaqa pi runapas mana upiyasqaqa rinmanchu, supay yuyaysapas kasqa.
Chayta tukurquspas Vikilachaqa mana chay tuta puñunanchu, imaynanpi, payqa tukuy tutas tukaq, tusuq, takiq runakunata, sipaskunata, waynakunata, huk llaqtakunmanta runakunata machachin, mana pi sipaspas tusuyta munaptinqa, kikinsi Vikilachaqa asikuy uyanwan runakunataqa tusurpachitamunqa.
Aqhataqa haywakunanpaqsi wakintaqa chirillata, wakintataq q'unichisqata imás lliw khuyasqam ayllukunaman haywaykun.
Runakuna, payakuna warmimasinkuna aqhankuta karhuyuqman apamuptinkutaqsi, huk sapaq p'uyñukunaman mulli raphi kutasqawan chapuykuspas hillp'urqun.
Vikilachaqa karhuyuq mamacha raymichiq warmipata qusanpata llikllanta mantuntas, punchunta imas q'ipinan, manas chinkachinmanchu, aswansi Vikilachaqa aqha wasiman mana pi runatapas yaykunanta munasqachu, imaynanpi, layqatas millay runakuna churaykatamunman, chay lliw urpukuna, p'uyñukuna tuqyarqunman.
Tukuy tutallas mana huk qiru aqha upiyaykusqa ch'aki similla Vikilachaqa achkanan, manachayqa manas allintachu raymichakuq khuyakuqkunata qawarinman.
Tutamantas manaraq wallpa waqayta Vikilachaqa iskay kimsa kallpayuq allin sipaskunata mink'akuspa achka p'uyñu aqhata awqaypataman q'ipinanku, takiqkuna, tusuqkuna, tukaqkuna upiyanankupaq, chaypipas sansa nina q'unchata ruraspas aqhataqa q'unichiman karqa.
Chaymantas Vikilachaqa awqaypatamanta kutimuspa lliw karhuyuq warmi qariwan, tusuqkuna, takiqkuna, tukaqkuna, huk runakunapas ima awqaypataman astakunku, takiykuspa, tusuykuspa, chaypis Vikilachaqa ch'ila, ch'uya kunkanwan llaqtap kikllunkunata takiykustin aqha q'ipiykusqa, runamasinkunawan risqa: “Kalliykita mañaykuway Rusawra, Llaqtaykita mañaykuwan Rusawra, Chawpi tuta pachakama Rusawra, Wallpa waqay pachakama Rusawra… Chaymantacha ripukusaq, wichaymanpas uraymanpas…” Awqaypataman chayarquspas Vikilachaqa aqhata lliwllaman, mana pantaspa, k'uchun k'uchus awqaypatatapas muyurqamuq, q'uñi aqhata haywakustin, irqikunamanpas manas pantakunchu, ichaqa manas karhuyuqqa machananchu, manachayqa manas allintachu mamacha watakunanpaq ñanninchanmanchu, chaypiqa llaqta runapa p'inqay rimaymancha churarqukunman.
Hinas chiritapas Vikilachaqa muchun, puñuytapas ch'aki uchuta k'añaykuspas runakunata rikch'arichin, ñawinta wiqillataña kicharichisqa.
Ña Inti Tayta allintaña wichamuchkaptintaqsi Vikilachaqa ña karhuyuq wasinman kutimunkuña, lliw takiqnintinkuna, tusuqnintinkuna, ch'usaq p'uyñu, qirukuna, llikllakuna, punchukuna, huk p'achakuna iqiquhina q'ipiykusqas wasinman takiykuspanku kutinpunku.
Chawpi p'unchawñataqsi Vikilachaqa lliw musuq chumpikunata, musuq llikllakunata, t'ikakunata, huk achalakunata ima allichakuchkanña, mamacha Virgen Nivis watanankupaq.
Hinaspas karhuyuq warmita qarita lliw munaqninkunata, tukaqkunata kaqmanta yanachantinkana qirupi aqhata kallpachan, munay michk'i siminwan mink'akun lliwta iñikuq wasiman mamacha Virgen Nivis watanankupaq.
Huk huñullas achka runakuna kikllunkunata takiykustin, tukaykustin ima rinku, chaypipas Vikilachaqa aqhatas chanin p'uyñupi q'ipinan awqaypatapi lliw runakuna upiyanankupaq, aqha pisiptinpas kutiy tiqramunsi, p'itayllaña hump'ipas unu hinaraq kurkunmanta sut'urinankama.
Vikilachaqa paypa makinpis mamacha watachiy, pach'ankuna akllaspa munaychata p'achachinan, chaysi huk mamacha watay payakunata mink'akunan, chaypaqsi allin aqha, allin waqtu kanan haywananpaq.
Mamacha Virgen Nivista watarqatamuspankus, lliwllata mink'akuspa kahuyuqpa wasinman kutimullankutaq.
Chay tutapas Vikilachapaqa aswansi supay chanin llamk'aman, chaysi lliw husut'an t'ipirqukuqtin Vikilachaqa q'ala chakichalla wichayman, urayman kutiy t'ikran aqha, tinahakuna, qirukuna q'ipiykusqa, chaysi warmi masinkunapas khuyapayaspa wakinqa yanapaykuq, wakintaqsi aswan k'amirpatamuqku.
Warmiyuq qarikunas Vikilachataqa munay ñawinkuwan qawasqaku, qusayuq warmikunañataqsi aswan millay sunq'u k'arasqa sunquyuq qawallankutaq, Vikilachamanqa manas imapas qukunchu, runap rimasqanqa, payqa ruranallansi umanpiqa.
Tukaqkuna pukllapayaptinpas aswansi hatun rakhu k'aspiwan k'aspirpayriq, chaysi mana pipas pukllapayasqakuchu.
Wakin maysunkuna tukaqkunañataqsi sumaq khuyakuywan rikhusqaku, chaysi ima michk'i tarikusqankutapas haywaykuq.
Vikilachaqa chay tutapas chikachallantas puñuykun, wallpa waqaytaqa ñas aqhata q'uñichinanña, hinaspa maysunkuna tukaqkunaman upiyaykachinman karqa.
Mamacha Virgen Nivispa kikin p'unchawpitaqsi Vikilachaqa iskay kimna ch'usaq p'uñukunata tinahakunata, qirukunata apakunan, illariymanta pacha karhuyuqman kuska wasin wasin llaqta runakuna watukuq rinku, chaypis khuyakuq runakunaqa, raymichakuqman aqhata, waqtuta, qullqita karhuyuqman warmi qariman quptin, Vikilachaqa allinta qhawanan yanantin aqhata upiyachinanpaq, wakin payakuna aqhata quykuptintaqsi ch'usaq p'uyñuman hillpurqun, hinaspa kaq aqhallata huk wasikunapi upiyachitamun.
Kuska p'unchawkamas watunakuypi purinku lliw achkallaña runakunaqa sapa wasipi tusuchitamuspanku.
Mamacha Virgen Nivis awqaypataman lluqsimuptinsi Vikilachaqa sapa uchuy karhuyuqkunaman aqhata haywanan, mana pantaspa.
Chay p'unchawpas manas Vikilachaqa samakunchu, hina manay husut'ayuq q'ala chakillas wichayman urayman p'itakachayllañas aqha q'ipiykusqa p'itakachan.
Mamachapa p'unchawnin tukuytataqsi Vikilachaqa turil apaq runaman utqaychallaña wasinta rispa iskay p'uyñu aqhata haywakunanpaq aparqun, chaymantañas karhuyuqta turil apaq runaman napaykuq rinanpaq kanachin.
Hinaspas allinta allcharqatamuspa, lliw tukaqnintinkuna, takiqnintinkuna, khuyaq runamasintinkuna, aylluntinkuna ima wasiman kutimunku, chaypis Vikilachaqa utqayman sapa runaman allinnin hampisqa aqhata haywanan, mana pantaykuspa, hinas payqa q'ala chakichalla wichayman urayman p'itakachaykuchkan.
Turilman rinankupaqtaqsi Vikilachaqa iskay p'uñu aqha q'ipiykusqa awqaypatata lliw karhuyuqnintin rillankutaq, chaypis tunpalla tusurqatamuspanku wasiman kutinpunku, chaypis, iskay p'uyñu aqhata tukaqkunaman upiyanankupaq saqitamun.
Chay tutapas tukuy tutas tukaqkunawan, karhuyuq runapiwan wasin wasin sat'i sat'ipi puriykunku, sapa wasiman chayarquspankus yanantin qirupi q'uñi aqhata haywanan, aqha pisiptintaqsi hina tuta limp'u tutapas kachun Vikilachaqa aqhaman kutimunan.
Chaykamaqa chakinpas lliwsi kichkakuna, rumikuna, botella p'akikuna yaykurqun, chaytapas manas kasunchu, ima nanaypas Vikilachapaqa pukllakuyllas kasqa.
Tukuy tutallas chayhinalla illarirqunku, manas allin mikhuypas Vikilachapaqa kanchu.
Chaymantapas tutamanta turuyuq runakunaman Vikilachaqa aqhata iskay p'uyñupikama apanallansi, turu qatimuq runakuna kallpachananpaq, chay aqhataqa apanan wallpa waqayllata, manachayqa p'inqaypis rikhukunman karqa.
Turu pukllay p'unchawtaqsi tukaqkunaman hatun yanantin qirupi allin puqusqa aqhata upiyachinan, mana tukaqkunap wiksa nanaywan unqunankupaqtaqsi, chay aqhaman churasqa mulli raphi, marqhu raphi kutasqa ununta, khuchi phusnu unuchanta ima hich'aykuspa qullchin qullchin nispa aqhata hamp'isqa, Vikilacha chay rurasqantaqa manas pipas yachanmanchu karqa.
Hinaspas yaqa allin Inti Tayta wicharichkaptin lliw runakuna, khuyaqkuna, takiqkuna, tusuqkuna ima wasin wasi ayllukunata watukustin rispanku, turu pukllananpaq awqaypatapi tusuysinanpaq mink'akuq, awqaypataman tusuykustin takiykustin tukaqkunantin kusikuyllawanña rinku.
Chay p'unchawpaqsi Vikilachaqa kaqmanta allin kallpasapa sipas waynakunata mink'arikuspa chunka hatun urpu p'uyñukuna aqhata lliw turuyuqpaq, qullqi t'ipaqkunapaq, kunturniyuqpaq, lasuyuqpaq sapa kamapaqsi huk chawpi kaq p'uyñupikama yanantin qirupi aqhata rakimunan.
Turu pukllay p'unchaw tukurquptintaqsi Vikilachaqa turuyuqpa chaki puriyninta huk p'uyñu aqhata sapa kamaman haywanan.
Chaypis hump'illaña Vikilachaqa rurananta mana pantaspa ruranan.
Chayta rurarquspas kaq turu ripukunan pataman aqhata apanallantaq, tawa p'uyñuta ima, chaypipas mana pantaykuspas allin aqhata haywanan, k'uchun k'uchus michk'i siminwan añaychakuspa haywakun.
Chaymantas kaq wasiman kutimuspanku, allin aqhata hampisqata tukaqkunaman, tusuqkunaman, munakuq runakunaman mana pantaspa haywanallantaq.
Chaytas ruran hinaspa tukuy tuta tukaqkuna tukaykuptin tusuqkunaman aqha q'unita upiyachinallantaq, chay tutapas mana puñuspas illarinku.
Paqarisnintataqsi, Vikilachaqa illaramuyta manaraq pisqukunapas takimuchkaptin aqha q'uñita llaqta kamachiqkunaman chay p'unchaw hatun huñunakuypap (kawiltu) upiyachimun.
Kutimuspas kaq waqta kanka mikhunankupaq tukaqkunaman runakunamanpas iskay p'uyñu aqhata wikch'unallantaq, chaypipas Vikilachaqa mana maysukuna, khuyakuqkuna, karhuyuq warmi qaripa wiksan nanananpaq, nitaq unqunankupaq paypa hampisqan aqhatas haywakuq.
Chaymantas lliw karhuyuq lliw llaqta umalliqkunata mink'arikuspa awqaypataman hatun huñunakuyman rinku.
Chaypaqsi Vikilachaqa suqta parís chuqllu qiruta yana itakañawan, marqhuwan, mulli raphikunawan, lluq'iman puchakaqa tukuy llimp'ikunaman rikch'akuq q'aytuwan chaqnasqata apan, kimsa hatun p'uyñu allin hampisqa aqhata, llaqta umalliqkuna, tukaqkuna, tusuqkuna lliw khuyaqkunaman karhuyuq haywakunanpaq.
Chaypis Vikilachaqa mana pantakuspa haywakuq.
Wataman huk karhuyq raymichaq.
Haykuptintaqsi huk hatun p'yuñu aqhata, iskay yanantin chuqllu qirupi warmi qariman upiyachinallantaq.
Chaykunatapas Vikilachaqa lliwtas ch'uyata lliw llaqta runakunaman aqhataqa karhuyuqpa sutinpi haywarpatamun, manas ima chikan aqhapas kutinmanchu, ch'usaqsi p'yuñukunaqa kutinan manachayqa tukaqkuna, tusuqkuna, umalliqkuna karhuyuqta allqu mich'a runawan sutichankuman hinaspapas tukaqkunas tusuqkuna imas achka qullqita mañaykukunkuman karqan.
Chaypiqa Vikilachaqa manas chikan aqha malliykuspas hina ch'aki similla, mana allin mikhusqas chay p'unchawpas haywakunan.
Paqarisnintinqa lliw tukaqkuna ripukunanpaqsi Vikilachaqa wallqachita, sapa runakunapaq ruranan, chaysi tukuy tutalla, yawriwan sumapta allin rakhu puchkasqa q'aytuwan imaymana tullpukunaman rikch'akuqwan ruran.
Chaymantas tukay yachaqkuna ripkhukunan pachapiñas Vikilachaqa hatun hamparapi musuq t'ika pallayniyuq llikllawan mast'asqata tawa ch'aki chukllu urkillu saratawan allchakun, chay sarapis tukaq yachaqkuna (kurnitiru, tampuriru, pitiru, pumpiru, hukkunapas) qullqita chaninchananku sapa tukaq sarata iskuspa t'aqnunanpaq, chaypis Vikilachaqa allinta qhawanan, hinaspas munay siminwan tukaq chikanta qullqi pisiyachinanpaq allin hatun chuqllu qirupi allin mach'achiq aqhata upiyachinan.
Chayta tukurquspantaqsi, Vikilachaqa kacharparina muqhu pampachaman tawa urputa'yuñuta aqhata q'ipinallantaq, chaypis chay muqupi lliw tukaqkuna, khuyaqkuna, yanapakuqkuna lliw tusuykunku takiykuspanku: “Urqupi, q'asapi kuntur phuruschallay, yasta, yasta kunanqa waqharqaysiykiña, chirichapipas wayrachapipas waqharqaysiykiñan… Maskakuy, maskakuy waqaq masiykita, yasta yasta kunanqa waqharqaysiykiñan…” Nispa takisppankus, lliw runakunaqa ripukunku.
Wakin tukaqkunas Vikilachamanta chikan allin aqha upiyachisqanmanta t'inkanta pakachallapi quykatamun, wakinqa wallqachinkunatas saqiykatamunku, wakintaqsi Vikilataqa mink'atakamun may raymipi tarikuspapas aqhata haywakunanpaq, lliwllas tukaqkunaqa Vikilachataqa michk'i siminkuwan añaychaykatamunku chaywansi kusisqa Vikilachaqa llikllanta wichayman urayman wayrarichikpa tusuykuspa qipakun.
Kutimuspansi karhuyuqpa wasinpi aqha waqaychana k'uchupi wañu wañuytachayraq puñurqukun.
Tutamantas manaraq wallpa waqayta raymichakuqpa umanta allin puqusqa aqhawan warmi qarita hampiykun, chayllapis Vikilachaqa rimapayanman karqan: Papay kunanqa mana ima sasachakuyllawanmi karhuykita wasaparqullanchik, manam pi allqupas kanikullasunkichu, nitaqmi tukaqkunapas layqakullasunkichu, aqhanchikpas manataqmi pisirullanchu, hinaspapas manataqmi tukaqkunapas sunqu nanasqachu ripukunku, chaymantapas manam qirupas, p'uynupas, llikllapas, chumpipas hina kaqchallam kachkan; kunanmi tutamanta ripukullasaqña, wawachaycha wañunñapas riki, mamakuchaypas imaniwanmanchá k'aspiwancha k'aspirpariwanqa, ichaqa mamachanchik Virgen Nivis raykun aqhallaykita haywapakuyki nispas karhuyuq runata rimapayan.
Karhuyuq runaqa ch'inchallas p'acharukuspa allin qispi qirupi kaña waqtuta upiyachinanpaq quykusqa, manas upiyanchu aswansi waqirukun, paya awichaman apananpaq.
Vikilacha, ñañachay kusisqan tarikuni kay lliw qallariyninmanta tukunankama aqhata llapan munaqniykunaman haywapuwasqaykita, kunan p'unchawllatawanña kay llapa aqha puchupta tukurqaysitamuway, makiykipim riki nispas karhuyuqta warmin kusikuywan Vikilachataqa nillantaq.
Hinatas ruran chay p'unchaw, hinaspas karhuyuqqa manaraq kuska p'unchawta Vikilachamanqa hatun chuqllu qirupi hampisqa aqhata qispi qiru hunt'atataqsi kaña waqtuta upiyarqachin, chaypis arpapi wihulinpi tusuykachin, hinallamansi aychata, tukuy wayukunata, michk'ikunata, sarata, waqtuta paymanpas wallqachitapas wallqaykachin, hinamansi upallaychalla iskay wallpatawan aqtuchitahina q'ipiykachin, kusisqas Vikilachaqa wasinman takiykuspa q'ipisapallaña kutipun.
Manaraq wasinman chayachkaspas rumi patapi mach'aq tukuspa takirpayrin kay hinata: “Yasta yasta kunanqa waqarqamuniñan, chirichawanpas wayrachawanpas kuskanchaykukuspa…” "Aqay, aqay awqaykuna asikuychik, chiqnikuwaychik, kusikuychik".
Nispas wasinman chayapun.
Chaymantas Vikilachaqa aqha haywapakuypi llaqtan llaqta purikusqa, watan wata, lliw kharu llaqtakunamantas paytaqa allin makiyuq, chanin llamk'aq, mana ima qilli makiyuq, aqha hampiy yachaq kaptin, chay llaqtakunamantas uwihata, wallpata, kawrata, wakakunapas haywapakuspa purisqan kallpamanta apakamuk, paya kaspapas paya Vikilachaqa hina aqha haywakullaqsi kasqa wañukunankama.
Wañukuptinpas manas chay turankuna Vikilacha maqaqkuna asuykusqakuchu, wiñaypaqsi raymin raymin Vikilacha purisqanmanta chiqnikusqaku.
Kunanmi Pichiwa, Amuqa, Tapaq Riwaq, Kullqapampa, pampachiri runakuna yuyarinku, hinaspas aqha haywapakuq warmikunapas ñawpaqtaqa manaraq aqha haywayta qallarichkaspa Vikilachapa makinta t'inkarinku, samaykunku yachayninkunatapas rurallachkankus kunankama, takintapas kunankaman, may wak llaqtakunapipas takillachkankutaq.
Yunka Uraypi yachachiqmanta Nawpa watakunapi lliw Perú suyunchikpiqa manaya karrukuna nisqaqa karqanchu.
Piña, mayña puriyta munan chayqa chakipis ch'usanan tuta tutallamanta, maynin p'unchawkunapi ch'isiyaq may ayllumanña munanki riyta chayqa purinanku.
Qhipa qhipa watakunamantaraq llapan runakunaqa manasyá lliwchu yachaqku, pichá achka uywayuq, qullqiyuq imaymana qaqniyuq chay aylluk wawankunallas yachaytaqa atipasqa, paykunalla irqinkuta hatun llaqtakunaman apaqku allin runa qananpap; chayta qhawarispas wakin ayllumanta runakunaqa huñunakuyta yuyaychasqaku huk yachay wasi kamanankupap ayllunkupi chaypi wawankuna yachanankupap.
Ancha allinta huñunayukuspa, rimanayukuspas yachay wasitaqa munaytas rurayunku, lliwtas imatapas ch'uyanchanku llapan wawakuna chaypi yachananpap, chay yachaywasiqa yunka ukhumpis tarikusqa, chay ukhupiqa imaymana uywakunas kan: mach'aqwaykuna huch'uymanta hatunkama, pillpintukuna imaymana llimphisapakuna, pichitankakuna imaymana riqchaqman, hamp'atukuna, qaraywakuna, ukumarikuna, iwuanakuna lliw yunka uywakuna; ichaqa qallantaqsi sach'akuna uñamanta hatunkama, q'umir urququna, aswanpas uraynimpi imaymana mallkikuna tukuy rurukunayuq, wayq'ukuna millay phaqchakunayuq, qinraykuna tukuy suyuman ñan purinayuq, qhatakuna imaymana lliw tukuy q'umir qhurawan qataykusqa ichaqa kansi mayukunapis uñamanta hatunkamas urayllaman chutayukuchkanku chay patankunapi q'uñikun hatun mancharikuy muru mach'aqwaykuna p'aspa, chimuku sutiyuq; paykunaqa qhunchu yakuq patallantas chimparqunku kanuwa nisqa hinaraq, qhawachkallaqtiykin sach'akunamanpis lluk'irukunkus; ichaq chay sach'aq patampis q'uyuyarqanku p'unchawqa, tutataqsi mikhuna masqak chutarikuyta qallaykunku mikhunata machkaspa.
Chay ayllu runakunaqa allintas kawsanku pachamama, yakumama, apukunawan imas, chaysi paykunaqa tukuyta imatapas yachanku: allpa llamk'ayta, hampiyta, allin kawsayta, qhawayuspallas nichkunkiku maymantas kanki chayta, pis kanki chayta, ichaqa waq runa chaywan ayllunkuman chayqa tukuy sunqunwansi chaskiykusunkiku, hukllas mikhunatapas, aqhatapis, mallkikunaq rurusqantas haywahatakunku, kusa ancha allin munakuk runakunas kanku yaqapis llapallanku.
Yachay wasiman rinay killas chayamunña hinas umalliqkunaqa rimanayukuspa ch'usamunku hatun llaqtata yachachiq mañakunankupaq, rimankus qhari puntupi UGEL umalliqkunawan huq hatun huñupi, imaymana rimanayukuypis tawa yachachikkunatas urqunku yachaywasinkupaq.
Kimsantin umalliqkunaqa kusi kusillas ayllunkuman kutipunku.
Antichay sukhatañas chayaykamun aylluman huk Munay warmi; Ayllurunakunaqa qhawachkanku, payqa yachachikchus hina kanman nispas.
Warma qhawarispas umanpi yuyaykukun, pay kikillantaqsi rimayukun: yunka wasikunaqa hukniqman riqchaqma llaqtaymantaqa; manas hallp'amantachu ni ichhuwan wasichasqachu, chay wasikunaqa k'aspimanta ruwasqas, hatun qhawanayuq, yanqa ch'aki raphikunawan qataykusqallas kasqa.
Ayllu runakunaqa tapunayukunchik paykunapura ¿Imaynatataq warmallari chayaykamun?
¿Piwantaq hamurqan?
Nispa.
Manas paykunaqa hamut'ankuchu umankupi imayna sasachakuywan chay warmaq ch'usamusqanta llamk'ananpap yunka urayta; Paypa wasinqa kasqa ancha chiri llaqtamantas, chay llaqtanpiqa lliw puna uywakunallas kan: kunturkuna, ankakuna, liq'ichukuna, p'isaqakuna, yuthukuna, wiq'uñakuna, llamakuna, pakuchakuna, wakakuna, uwihakuna, manas mallkikunaqa ruruyuq, ni sach'akunapis kanchu, manasyá ancha purikchu, ichaqa aswanpis paypaq kunanqa huk musuq kawsay, yuyaychaysi qanqa yunka uraypi llamk'ayqa chayqa.
Chayllamansi huk mamaku rimayamun, ¿Pim kanki?
¿Maymanmi richkanki?, warmaqa kutinchinchik: Ñuqam kani yachachik, kay aylluman hamuchkani llamk'aqmi wawakunawan nispas kutichin, mamakuqa kusisqas chaskin yachachillaqtaqa.
Chay tutaqa mamitaq wasinpis qhipakun.
Warmaqa yuyaychakunchik kunancha riki tapuparikuyman kay mamitataqa llapallan ayllupi tiyaq runakunamanta, allinta yuyaychakuspas tapuykun, mamita: ¿Pikunataq umalliqri?
¿Askhachu irqikuna kay allukhupi mallku wawakuna?
¿Imaynatataq kawsankuri?
¿Runakunari imakunapitaq llank'amku?
Waq tapukuykunatawan paqarichin; mamakuqa lliwtas willan, payqa ancha kusisqa puñupum, chay tukuy yuyay urkusqnmanta.
Chay paqarqa warmaqa manchasqas riqch'arirqamun, chayraqsi pachapaqarqa illarirqamuchkasqa, rinrichik imaymana pichiwyay kunkakunatas uyarikun, ichaqa mamitaqa utkayllamanchik sayarirqun wayq'uqkama.
Wayq'uyta yanapasqampis aswanta mamakuqa willan pikunam allin, millay runakuna chayta, chayllamanchik ukhirirqamun wiraqucha Domingo Vilca, payqa llaqta umalliqsi qasqa qhipa pachapi, chaysi ancha allin chaninchana qanman; warma yachahikqa manchay manchaychik napaykukun.
Dominguqa kusisqa uyayuqsi napaykuyta chaskiykun, hinallamanchik kutirirqun wasi qhipata, chaypis yuyarurqukun pis kanman chay warma chayta; mamitaq qhawarinanpakqa wirakucha Vilcaqa ñantañas chinkarichkasqa wakin runamasinman willakuyta apaykukuspa; ñanpis tupan warmakunawan yachaywasiman richkaqta, chayllapis wirakuchaqa tupallantaq ñawpa umalliqwan ichaqa iskayninkus kutirimunku yachay wasiman; yachachikqa wakin yachachik masikunawan huñunayukuspa, warmakunatañas rimapayayta qallarichkakuña; chayllanmanchik ayllu umalliqkunaqa chayaykamunku, kaqllatas ayllurunapis; chay p'unchawqa kasqa 'Buen inicio del año escolar' nisqasyá, hinas llapallanku huñunayukuspa musuq yachay watata qallariyunku: Irqikuna, yachachikkuna, tayta mamakuna, ayllu umallikuna.
Yunkapi ayllukunaqa ancha karu karupis tarikunku, chaymi warmakunaqa tutay tutallamanta wasinkumanta purimunanku; chaysi wakin irqikuna mana mikhusqa, mana maychisqa hamunku yachaywasiman; llamk'ana pachapi ima puñuywan aysachikapunku, yachachikqa tapuykunchik ¿Ima raykun puñuywan atipachikunki?
Nispa, Warmaqa kutichinchik, kuka raphitawa uqariyamurqani veladakuypi, yaqapis illariq tuta, chaymi mana allin puñusqa qachkani yachachikniy.
Wakin warmakunaqa ñisutas saykurqamunku ancha karu purichkankupi chaysi anchha qilla qilla kachkanku, wakin irqikunas nim sapallaykun tiyayku uray wasiykupi, tayta mamaykuqa purin urqu wichaytan kafiy pallaq, chayraqmi aymuray killatukuyta kutiyamunqaku nispas.
Chayta qhawarispas yachachikkunaqa huñukunku chaypis rimarinqaku imaynatan chay sasachakuykunata allchankuman, mat'ipankuman allin yachay kananpaq.
Iskay mit'añas pasarqapun, yachachikkunaqa yuyaychakapunkus imawanmi qallarinkuman sasachakuykuna mat'iparkunankupaq: Yachaywasi umalliqsi rimarin: ichaqa huñunakunacha kanqa ayllu umalliqkunawan kay yachaywasipi imaynatas allinta yachachisunman, chaypaq llapallanchik allinta rimarisunman imaynatas wisq'asunman iskay mit'ata warmakuna yachay wasipi kanankupap, kay huk iskay mit'ataq wasinkuman ripunkuman qipaman sumaq kawsayninkuta ruranankupap; chayllamanchik chay huk yachachikqa rimarimun: Wiraqucha Dominguwancha rimarina kanqa riki, payqa allintachu hina yanapawasunman chay yuyaychasqaykita, chayllamansi warma yachachikqa rimarin: manamá allintaraqchu warmakunataqa riqsinchik riki, taytamamankuwanchá rimana qanman, imaninqakumanchá, chayman hina ch'ullalla kanapaq, chaymantapas ¿imaynatataq llapan irqikunawanri qhipakusunman?, ¿pí umalliqkunataq yanapayasunman?, ¿kay llamk'ananchikqa yaqapas allin yuyaychanapaqma kachkan?
Chayllamanchik hatun llaqta umalliq tayta qunqaylla yachaywasiman chayarqamun, hinallamanchik yachaywasi umalliqqa huk warmawan waharqachimun ayllu umalliqkunata.
LLapallanku huñunayukuspas rimayta qallarinku; Llaqta umalliqqa wirakucha Jaimiqa risqa chay ayllumanqa qhawaq, yachaq imaynatas yachaywasi llamk'akuchkan chayman; chayllamanchik yachaywasi umalliqqa rimarimun yachachiqkuna huñupi rimarichkankuta, chaypis payqa mañakun “Ñuqayku ruraykun huk umallikuy nisqata warmakuna iskay mit'a wisq'anaykupaq, ichaqa iskay mit'ataq wasinkuman ripunankupaq” chaytan rimariyku kay yachaywasi allinta ruruwakusqanpi chaymanchik wakin yachakkunapis mat'ipamunku chay rimasqaman; ayllumanta umalliqkunapas aswantas ch'aninchayamun rimaytaqa.
Ancha pacha rimariypis tukuy qinraymanta qhawarinku imaynatapunis llapallan sasachakuykunata chay yachaysapa allcharinkuman chayta; hinallapis allin yuyaychayman chayaykunku lliw ayllu huñukuk, llaqta ima ñawpaqman purinanpaq.
Kunanqa yachaywasi umalliq kuchka yachachiqkunawanchik rimariyanakunku; chaysi yachaywasi umalliqqa llapallan tayta mamata huñunan, chaypis chayachinan hatun plan nisqata, llapankuta yuyaychanam imaynas, hayk'aynas kanman chayta.
Hinasyá yaqapis llapallan taytamamaqa rimarinku chay umallikuy ñawpaqman purinanpap, ichaqa unanchayunku allinta warmanku yachaywasipi qhipanankupap, chaypaqmi paykuna yanapanan mikhunawan,... lliw pachapi qhipakunankukama, ayllu umalliqpas chay yuyaychasqataqa allintas taytamamaq umanman tarpurin hinaman hinas Ugel nisqa wasitapas puririnanku, chaypi riqsirichimunanku kay ancha allin umallikuyta hinallataq urqumunanku huk yachachiqta; llaqta umalliqtaq yanapanqa kimsa yachachiqwan, huk wayq'uk qullqiwan.
Hinasyá kay hatun sasachakuyqa allinta yuyaychayakapun llapallan umalliqkunawan.
Mit'a tukukuytas yachaywasi umalliq huñun tayta mamakunata, chaypis rimarinku imaynatapunis chay umallikuyta huk hatun umallikuyta kutichipunkuman, ancha allinta yuyaychaspas yaqapas llapallanku huk ch'ulla yuyayllaman chayaykunku: Yachaywasi wisq'asqapi kutipunanpap (internado), llapallan yachachiqkunaqa manas maynintapas qallariyta atinkuchu paykunaqa manas hayk'aqpis wisq'asqa yachaywasipiqa llamk'achkakuchu; yachaywasi umalliqllas huk chikanta yuyaychakuchkan imayna ruranata chay kawsayninku allin lluqsinanpaq hinallamansi warma yachachikqa mat'ipam yachaywasi umalliqtaqa allin yuyaykunawan: allinta umalliqkunawan rimaykuspa ima rurasun chayqa allillanmi lluqsiwasun, chaypaqmi t'aqananchik iskay p'ititaman, chay kikillanpim warmakuna yachanankupaq, mikhunankupaq, ima llank'aytapas rurananku, chaypaqmi ñuqamchik t'aqananchik allin llamk'ay pacha nisqata; chayllamanchik yachaywasi umalliqqa allinta mat'ipam kawsayninku ancha allin lluqsinanpaq chaymi yachachikmasiykuna ima rurasqapis lliw qillqasqas qhipanan qilqana liwrupi.
Ancha allin ruranapakqa: iskay mit'as warmakuna yachaywasipi qhipakunqaku yachachiqkunawan llapallan yuyaykunata atipanankupap, chaymanta iskay mit'ataq warmakunaqa, wasinkuman ripunanku yachasqankuta q'ipiyukuspa, chaytataq ayllunkupi rurayman t'iqrananku lliw yachasqankuta, chay llamk'asqankutataq yachachiqkuna qatipanan kanqa, mana atisqankutataq yanapachikunanku tayta mamankuwan, manapunin waqichinkuchu chaymi yachachiqta suyanku yanapachinankupaq.
Warmakunaqa imaymana ruraykunatas atipanku wasinkupi: huk ayllupin quwita uywanku, hukpi wallpata khakata uywanku, wakinkuna ruruyuq mallkikunata tarpunku, hukkunan wanquyruq misk'inta huñunku; llapallan irqikuna atisqankuman hina imaymana wanquyruq misk'inta ruranku.
Warma yachachiypaq kay hinapi warmakunawan llamk'ayqa musuqsisyá; yachaywasipipas, wasinkupipas warmakunaqa yachankutaq yachachinkutaqsi yachachiqtaqa: Huk mit'apis warma yachachiqqa pisqa irqikunaq wasinman chayanan; qallarikunchik mayqin warmaq wasincha ancha karu kachkan chaymanta, chaymansi ch'usan huk kamyunchapi hatun llaqtamanta chay carroqa apamun lliw qhatunata llapallan ñanpi runakunaman qhatunanpaq, manasyá kanchu runakunaqa ancha rantikunankupaq paykunaqa ch'usanku mulapis maymanpas, chay raykus qhatuq runaqa yaqapas qhari warmilla purikunku.
Yachachiqqa tukuy sunquwanchik mañayukun apachikunanpaq, hinasyá ch'usayta qallariyunku tutamantanta pusaq pachamanta chisiyaq, ñanpiqa runaqa yanqallañas suyanku qhatuna mihuy chayananta makipuranankupaq, carroqa chayan carreteraq tukukuyninman tawa suqa pachatañas.
Warma yachachiqqa yaqapis llakisqas chayaykun, chaypis suyanan Irisuncha sutiyuq mallku warma; chayllapis karrumanta uraqaruspa yachachikqa warmawan tupaykun hina qhipallamanchik kuchka puririyta qallaykunku, ñas intiqa chinkakuchkanña, irqiqa ninchik yachachikta: haqay urqu qhipallapin wasiyqa nispa.
Chay hinaqa puriytasya qallaykunku utkayllaman, ichaqa sukhayaruchkanñas chayllapis yachachiqqa huq mach'aqwayta saruykun huktas mancharikuymanta qaparin mana thaq nispa, ichaqa wañusqas kachka, chayllamanchik runakuna rihuriyamun qapariqta uyarispa, paykunaqa huñukusasqakus huk hatun rimaypaq, paykunas chay mach'aqwaytaqa sipirusqaku hinaspas chay ñan pampallaman wikch'usqaku.
Irisunchaqa yachachiqninwan watiqmantas puriyta qallarillantaq, ichaqa tutas atirapun purikkunataqa, hina tutapis purichkallanku linternawan k'anchayukuspa.
Karutañas purinku ichaqa manas chayayta atinkuchu linternaq pilampis tukukapunñas yanqa tutayaqllapis puriykuchkanku, manas ñanta rikunkuchu warma yachachikqa supaytas manchaykukuchkan, irqiqa waputas ñanta purichkan, pachaqa limp'us tukurapun, ichaqa manapunis chayayta atinkuchu, may karuta purispankuñas huk allqu kanirqakamun, yachachikqa ninchik: irisun wasiykimanqa chayarunchikñachu hina, payqa kutichimunchik manaraqmi yachachikniy, chay allquqa ayllumasiypan, haqay chimpamanta kanikamuchkan, upkamañas sayk'urqapun warma yachachikqa, tapuykunchik irquitaqa ima pachañan?
Manachu sayk'unki.
Qaruraqchu wasiyki kachkan?
Yachachiqninqa kutichinchik: manam kanchu pacha tapuqniyqa, manaraqmi sayk'unichu, kay wichayllañan kachkan wasiyqa.
Ichaqa manasyá imatapis yaqa rikunchu warma yachachikqa, waqaytañas munachkam mana rikuyta ni puriyta atispa chay limp'u tutapi.
Unay pacha purichkankupis chayankupuni Irisunpa wasinmanqa, yaqapis kachka huk pacha tawa chunka kinsayuq illaramuyñas kasqa.
Warmak mamitanqa riqchasasqas, chayaruqtinkuqa utqaytaraqsi lluqsirqamun.
Wiramanta velatas k'ancharqachin, Edsonllaqa husut'allantas ch'utirukun, allinta maman qhawayuqtinqa lliw yaku phusullullañas chaki pampanpi kachkan, warma yachachikpas qhawaykukunsi chakinta hinallataqsi paypapas kachkan.
Mamitaqa mikhunatas qaran ch'usaqkunamanqa, yanqallañas mikhuykunku, hukchiqantawan yaqallas qallunta k'uturukun yachachikqa yaqapis puñuywan atirachikunchik chay tukuy purisqamanta, lliw sayk'usqallañas.
Mamitaqa chayta rikuspas anchata khuyapayaykun purik runakunataqa, chaysi puñunata mast'aspas puñuchin puñunan wasipi.
Paqariq p'unchaw illariqtinsi warma yachachiqqa, pacha ran nichkantinchik riqch'arirqamun, tulluy tulluy puñunapi wasanllanpis lliwtas nanayun, chayllamanchik mamitaqa haykurkamun mikhuna p'uku apayusqallaña; riqchay yachachik, ñan qusayqa muntitañan purin kafiy y achiwiti pallaq ichaqa irqikunaqa qhipakunmi qanwan llamk'ananpaq.
Ñas intiqa purirqunña wichay wichaytaña Edsonqa sullk'ampiyan wayrunquq misk'in proyectuntas qhayankachin chayllamanchik Nilliqa chayaramun khumpankunaq wasinman yachachiknin pusananpaq, lliwta irqikunaq llamk'asqata qhawarispas mat'ipanku sapankaq proyectunta, warmakunata yanapayta tukuruspas warma yachachiqqa Nilliq wasinta chakipi hatarinku payqa chayraqsi qhawarin imaynatas haqay sayasqa qinraykunata ch'ampik tutapi purirmurqan chayta, ñanpis imaymana qhayanapap, kansi: Uña niray q'umir k'ayllakuna, philpintukuna imaymanaman riqchaqkuna, chaypa qhipantas yachachiqqa pawan hap'irusaq nispa, warma irqichaqa asikuspa qhawan.
Chay irqikunaq wasinqa tarikusqa hatun q'umir urkukunaq ukhumpis, sayaq qhatapis, ichaqa Nelliq wasinqa kasqa chay wichay qhatapis, yanqa sayk'usqallañas chayaykunku, mamitanqa warmallaraqsi kasqa; payqa utqayllamanchik mulankunaman kafiy, achiwiti q'ipikunata q'ipichisasqa, utqayllamanchik warmaqa sumaq kawsayninkuta rurasqantaqa qhawakipanku, sasachakuynintapas allcharinchik yachachikqa, warmachaqa chocolate ruraytas munachkan.
Ñas kuchkan punchawña, kunanqa purina pachas, Nilliq mamanqa wawa unquqsi kasqa ichaqa hinas puririyamunku kimsantinku hatun q'ipiyuq mulakuna qatiyusqa, ñanqa sinchi uraykunas kasqa, yaqapis llusk'a llusk'aykuspas urayuna kasqa, utkatllaman uraykuchkaspas warma yachachikqa llusk'awun mulaq phaqan ukhuman, manas mulaqa hayt'achun nitaq sayanchu, uywaqa purikuchkallanchik mana sayaspa, mancharikunkus Nilliqa mamantin.
Huk kimray ñamanchik chayaykunku, chay ñanqa ñañullañas kasqa, mula k'ipinwan takaqunma chayqa mayu ukhumanchik urmaykapunman mana hayq'ak kutimuq, runapas wanqallañas chay ñanchataqa chinparqun, chay mayuqa millay qhunchu unullas puriykuchkan.
Karu purisqamkupis sukha tutawan tarparachikapunku, ñan chawpipis huch'uy k'anchaychakuna ukhirirqamun, chayqa pinchinkuru sutiyuq kuruchas kachka, ichaqa kusatas k'anchan ñantaqa, chay k'anchaywanqa ñanqa p'unchaw hinaraqsi kutirqun; ñan tukuymanñan yaqapis chayaykunku pusaqpachatañas.
Wuuuuu huk munay hawkaypatapis qhatuqkunaqa utkayllaman allchasasqaku tukuy qatunankunata, chayraqsi qallarichkasqa kichakuyta qhatukuna, runakunaqa lliw suyumantas chayaykamunku tukuy imaymana q'ipiyusqa: mallkikunaq rurunkuna, mikhunakuna, lliw imakunapas apaykusqa; ichaqa ayllukunamanta runakunapas chayraksi chayayamuchkanku rurukuna q'ipiykusqa, paltaykusqa lliw imaymanawanpas makipuranankupaq yaqapis illariq tutas chayta ruranku.
Pacha paqartataq lliwsi runakunaqa ch'usayta qallariyapunku llapallanku: qhatuqkuna, rantikukkuna, yanqa puriqkunallapas, Nellypas mamitachantinchik yaqapis kuchkatutataña puririyapunku wasinkuman, warma yachachiktaqsi qhipayakapun, manasyá ni puñukuytapis atinchu; huk kuchuchapis puñuyta munaykuchkan ichaqa chayllapis huk hatun chupasapa huk'uchas ukhirirqamun, huktas mancharikun yachachikqa manas ni qapariytapas atinchu, payqa huk qhatuk asllanpis tiyaykuchkan, watiqmantas puñuyta allipanakuyta munachkallantak, huk huk'uchañataqsi chakinpatanta chimparkun, yaqallas qaparillantaq.
Runakunaqa kuti tikrakuchkachis rantirayukuspa, wakinkunaqa mikhuykuchqachik, hukkunaqa machaykuchkachik, takiqkunapas anchatas takiykuchkan chay machana wasikunapi; kuchka tutañas chayraqsi yaqapis qhatukunaqa allinta qhaturikuchkanku imaymana mihkuykunata, rurukunata; warma yachachiqqa puriytas qallarin mana puñuyta atispa, yuyayninpiqa kachkan kutipunanchik huk irqiq wasinmanraq, chaypaqsi karruman siqanan chaypi ch'usananpaq, hinallamanchik ichaqa carrukunaqa puriripunku lliw suyukunaman maymantas hamurqanku chaykunaman, ayllu runakunataq wasinkuman llapallanku hatariyapunku, tawa pacha paqarñas chusaqmanchik chay llaqtaqa kutirqapun.
Warma yachachiqqa karu ch'usasqamantas chayanpuni chay huk irqiq ñan wasinman, yaqapis tawa pachañas, karruqa hatun llaqtatas ripun warma yachachiq qhipakapun ñan patallapis, chaypiqa huk huch'uy ayllullas kasqa, Manchasqas qhawarikun wichay uray, chaypis huk qhatuna wasilla kicharayak qasqa, haykuyuspas tapuyukun may ñantan riyman Chumpi wirakuchaq ayllunman nispa: warmiqa qhawarichinchik huk munay ñanta, utkayllaman puriy warma ichapas chay ukhupiqa llamk'chkankakumanraqchu hina, warma yachachikqa utkayllamanchik purin, yaqapis p'itanchik, ichaqa manañas pitapis tarinñachu, aswanpis huk warma qhariwansi tupan.
Tapuykukunchik: mayninta puriyman Chumbi wiraquchak ayllunman, chaymanmi riyta munachkani?, waynaqa kutichin: ahhh chay ayllumanchu riyta munachkanki, arí ñuqapis chay ñamtan richkani.
Warma yachachikqa kusisqas nin: chayqa hakuya puririychkaiki nispa; hinasyá puriyta qallarinku mallki, mallkiq chawpintas ñan wichayta tiraykuchkan; ñanpiqa imaymana rurukunatas tarinku, warma yachachiqqa yanqallañas yarqaymanta kachkan, waynaqa purin rurukunata pallaspas: laranhata, mango, latanusta haywanchik warmamanqa, payqa kusi kusisqas mikhun saqsanan kama.
Ichaqa sukhayarapunñas paykunaqa chayraqsi utqayllaman puriyta atipasqaku, k'anchanankutas hap'ichinku ichaqa qallarinkus ñan wichayta puriyta rimanayakuspa, may chiqaskunapi phawa phawayllas siqan waynaqa; warma yachachikqa qhipantas atipakullantaq, karu wichayta purispañas qhawarikamun qhipanta, manas imatapis rikunchu, yanqa ch'anpik tutallatas rikuchkan, chaypis tupanku huk phaqchawan, chaytas chinpananku; waynaqa manas imatapas rurayta atinchu, warmatas qhawayun allin sayk'usqatas; waynaqa makimantas hap'in warmitaqa, chutansi, chalqachimunchik, utkayman saltachqaktinchik yaqalla wikapayukun ukhuman, paqchaqa pakkk pakkkk pakkkk nichkanchik, chayllapis k'anchananku wañupum.
Unay pachamantas waynaqa yuyayukun imaynata warma yachachiqta pusananpaq haqay ch'ampik tutapi, hinasyá, watiqmanta qallariyunku puririyta iskayllanku.
Chaykamaqa willanakusqakus yaqapis tukuy kawsasqankuta: waynaqa hatun llaqtamantas wasi ayllunman richkasqa, chaypis chakrata tarpun sichpa wawqinwan kafiyta, achuwitita, chaysi tutalla richkan chay rurukuna pallaq.
Warma yachachiqtaqsi llamk'am huk munay yachaywasipi mallku waynakunata yachachikpa chayraykus richkan chumbi wirakuchak ayllunta ususinpa proyectun allchapaq.
Ñas huk pachapaqarña, karu qhatatañas wichaykunku, manaraqsi chayayta atinkuchu, chayllamanchik huk uña allquk kaniyninta uyariykunkun, iskayninkus kusirikunku, chikallantawanchik purinku, chayllapis huk qhari kunka uyariyukun, chay kunkaqa sichpa wawqinchik, wasitas muyuykunku, huk huch'uy punkullas kicharayachkachka, chay ukhupis huk munay sipas tiyachkaska wawallan marq'aykusqa, haykuyuqtinkuqa aqhatas haywamunku puriqkunamanqa, supay ch'akisqas ch'usaqkunaqa kasqaku, chayqa yakumanta wañusqaraqsi upyanku, iskay kiru aqhatas tukurunku.
Warma yachacikqa tapuykukunchik sipastaqa, Chumpi wirakuchaq wasin karuraqchu kachkan?, chayllamanchik qusanqa nin, haku ñuqawan, pusaruchkayki, kay qhipallan kachkan.
Hinasyá warma yachachik hatariykun waynaq sichpawan.
K'asapis sayaykunku, chaymantas warma qhawarikun tukuy q'uchta, ñawinpakqa yanqa tutayaq pampapis kachkanku, karu karullapis velakuna k'anchaykamuchkan, rinrinpaqtaq ichhukunalla silvaykamuchkan; chayllapis sichpaqa allinta umanman hap'iyachin maynintas purinan chayta, ichaqa ninchik ñan tupanakuypi tarikunki chayqa qaparillankiñan ¡¡¡Reyna!!!!
Nispa, irqiykiqa utqayllan uyarirqakamunqa, ¡¡¡allpamuway!!!
Nispa ninki.
Hinatas ruran warma yachachikqa, chayllapis Reynaqa tarparamun yachachikninman, chaymantapas karuchataraqsi purinku.
Chikallanñas kachkan chikchi chayananpaq, illapaqa supaytas t'uqyayqamuchkan, parapis iphurimuchkanñas, ichaqa wasiman chayankupunis.
Reynachaq wasi pirqanqa k'aspillamantas kasqa, kikllu kikllullayuq, chayllamanchik haykuykunku iskayninku, yachachikqa warmak puñunallanmanchik suchuykun.
Yaqapis puñuywan atipachikuqtinchik piqiwan kanichikun, llapan kurkunchik siqsiyta qallariykun, pirqaq k'ikllunkunantataqsi paraq chirapan uyanman ch'illkaykamun.
Paqarik p'unchaw illariqtinchik Reynaq mamitachanqa mikhunataña wayk'uqkasqa, Warmaqa hatuntaraqsi sayarirun mamita napaykukuq, kusisqas mamitaqa, ususinpa yachachiknin wasinpi qhatukusqanmanta.
Reynaqa kusa allintas yuyasqantaqa ñawpaqman apachkasqan, pisi sasachakuykunallatas yanaparin yachachikninqa.
Allintas yuyaychaykun warmachataqa yachachikqa, chayllamanchik kutirinpun Reynaq wasinmantaqa ñanta kama; chakata chimparamuchkaptinsi yanqalla utkayman puriyta atipakamun, K'asamanchik chayarqamun, chayraksi allinta qhawarin sasa ñan ch'isi tuta purimuchkanta, chay urqupatamantas lliwta yunka urayta qhawan, tukuy urqupi wasichakunatas rikun, yaqapis hanaqpachapi hinaraqsi karun chay pachaqa.
Chayta umanman mat'ipayuspas phawaylla urayman p'itaykamun, chayllamanchis huk wasiman chayaykurqun, waqmanta waynas wasinmanta purirqaramuchkaska, ichaqa sunqunsis kusirirukun, chay hinas waynawan waqmanta tuparqullantaq; ichaqa khumpachayaykamunkus purimunankupaq, yaqapas ch'isayaqtas ñamta kama uraykamunku ichaqa iskay pacha kachka.
Karrutas yaqapas iskay pachaña kackaqtin suwanku, iskayninkuta yarqaypas ñas atipanña, yachawasiman chayaykun, mikhunamanta, chirimanta, ancha khuyayllaña, chaypis wakin yachaymasiqkunawan tupanku lliw purisqakutan willanakunku, aswanta imatapis mat'ipanankupaq yuyachka kkawsayninkuta ancha allin purinanpap.
Minchha p'unchaw killatas mit'a qallarin, ñas warmakunaqa yachaywasinman kutinpunankuña, paykunaqa hamunku ancha kusisqas wasinkumanta yachachikninkuwan tinkuk.
Warma yachachikqa mallku wayna sipaskunawan ancha allintas tupachin, chayraykus ancha allinta llamk'ananbpaq wakichin lliw ima yachaykunatas warmakunawan ruranan chayta, ichaqa chay yachaywasi ukhupiqa imaymana yachaykunatas, llamk'aykunatas, kawsaykunatas paqarichinku, chaytataqsi yachachiqkuna yuyaychaspa allchapaku.
Paykunaqa iskay mit'a pacha wisk'asqas yachaywasipi tiyaqku, chaypis imaymanakunata yachanku mana allin kaptintaq llapallanku mat'ipanku.
Machu minchha mit'ataqa warmakunaqa ayllunkumanchik ripunanku waqmanta yuyasqankutaqa ruwaq; chay hinatas kay huñu runakunaqa ñawpaqman kay yachaywasita allinman purichisqaku, sapanka mallku warmas yuyasqanku kama yachaytaqa tukusqaku, tayta mamankuqa chaypiqa, huklla kachkaku ancha allin yanapap.
Kunankunaqa chay yachaqkuna yaqapas llapallankus allin ayllunman q'imikrunakuna kanku.
Unay watamantañas warma yachachiqqa Qusqu llaqtapi tarikun, misamanta lluksimuspas awqaypatapi munasqa samayta, huk tiyanapis tiyaykun, chayllapis yuyayninman chayamun tukuy llaqtakuna maypi llamk'asqan, chayllamansis huk wayna chinpaykamun, waynaqa napaykunsis hinaman warmataqa nin ñuqata yuyawachkankichu, nim warmataqa yuyachkayankichu.
Payqa ñispa: manan yuyaykichu ichaqa pampachawkuway nispa.
Waynaqa rimapaykunchik, ñuqaqa qan hina yachachiqmi kani, qammi kay sumaq ñanman tanqayuwanki chay raykun kunanqa allin yachachik kani, Warmaqa umanpis lliwta machkan pin kanman chayta.
Chayllapis kinrayllanpi huaynaqa tiwaykun, chaypis pipuni kanman chayta unay qhipawatapi huk khumpay Munay allin waqyanata walqananpi aparqamusqa, ancha munapayanataraqsi payqa apakachaychkan, chaymi ñuqaqa munasqani qichuruyta, mana atispaytaq khumpay kharmuk richkanan kaman waqananmanta mana pipis rikuchkantin, suwarqapuni kharmuyta tukuspas payqa q'ipi walqananpi waqyananta machkarirukun, manasyá tarinñachu, chayllapis qam haykurqamunki ñawpa pacha kawsay yuyaykunamanta yachachiq, chaymansi yachachik masiyqa yaqapas wiqi ñawintin chinparqamuchkanki yachachikniy waqyanaymi walqanaymanta mana kapunchu, llapankumanmi willasunchik imaynallapis chinqarkun chayta.
Qamqa tiyanaykimanta sayariramuspan p'ititaq punkunta wisq'anki, chaypis ninki pin ichaqa pikunan khumpaykichik waqyanayta pantayuruspa hap'irqunkichik?
Yachachiqqa waynataqa allinta uyarichka.
Chaymantari imatataq rurarqani?
Ninchik.
Qanqa mana pipas rimariktiyku llapaykuta kamachiwankiku walqanaykuta kichasqata hamp'ara pataman churanaykupak llapallaykutaq huk churayllapi ñawpaqma t'iqrayku, chaypi sayanaykupak mana kuyurispa ñawiykuta allinta wisq'aspa; qamqa chayllapis sapanqa yachachiqkunata mana walqanakuna machkaytachu qhallarinki ichaqa wolsillukunata machkanki ichaqa sapa pachas yuyachiwankiku mana kuyunaykupak ni ñawiykutapis kichanaykupak, chayllapis wolsilluymanta urqurqunki waqyanataqa ichaqa llapaykutas tukunki machkaspa.
Chaymantari imata rurarqani nispas warmaqa yuyaysapallaña uyariykuchkan.
Llapaykuta machkarkuspayá waqyanataqa makiykipi hapisasqanki ichaqa waqyanataqa tarirkunin, manas pitapas imatapas ninkichu.
Chay pachas ñuqaqa hatun p'inqasqa qhipapuni, chay p'unchaymanta ñuqaqa yachani mana allin rurasqay chaymantas anchatapuni chaninchasqaytapas ñuqaq ukhuypi mana hayk'aq ruranaypaq, ichaqa qamqa manas p'inqaypi qhawachiwankichu lliw yachachiqmasiykunawan chumuyusqa qhipanaypaq; anchiy p'unchawmantas ancha allinta qamta yuyayki.
Warmaqa waynataqa khuyapayay ñawinwan qhawa.
Waynaqa hunt'achinsi willaspa: Chay p'unchawmanta pachas allinta umaypi hap'ikuni mana qam hatun p'iqaypi saqiwasqaykimanta, mana haykap chayta ruranaypap ichapis qam hina allin yachachiqkuna kayman, anchaymantan qam hina kayta umayman saphichakurqani.
Yachachiqniy kunanqa yuyawankichu?
Warma yachachiqqa umallanta chhapchirikuspas k'umuyun, yuyaychakuspas nin: Ari yuyachkanin chay kawsasqaytaqa ichaqa qam kachkaykita manan yuyanichu ichaqa manataqmi waturanichu qam hap'isqaykita ichaqa ñuqapis machkachkaypi ñawiytaqa allinta wichq'arqani.
Kachi wankaray qatip runamanta Ñawpaqsi huk uña maqt'acha Martín Román Mendieta sutiyuq, Ch'illka Pampa sutiyuq ayllu llaqtapis mana taytayuq waqchacha purikusqa, chayllamansi Yanaqa Ayllumanta huk qhapaq tayta turukuna rantikuq rispa, uña maqt'achataqa turu qatiysinanpaq, mula aysananpaq ima Yanaqa llaqtaman aparikusqa, ñanpis maqt'achaqa kayman rin, urayman rin, wichayman rin turu allinta ñanta purinanpaq, phiña turukunatapas maqt'aqa lliwsi ñanman churarqun, chaysi qhapaq runaqa puriysinanpaq munarqukusqa, hinaspas uywakusqa.
Qhapaq runaqa maqt'achataqa sapa p'unchawsi manaraq wallpa waqayta mulantinta k'achuman qatirparin, chaypis maqt'aqa mana kallpan kaptin runakunata waqyaykukuspa mulaman k'achuta q'ipichimun, pusaq watayuqsi maqt'aqa kanman karqa, hinaspapas uchuychalla, tulluy tullucha kurkuchayuq, ichaqa supay p'itaqcha.
Chunka watas qhapaqpa makinpi maqt'aqa, chaysi yacharkusqa tukuy rurayta, turu mansayta, mulaman llant'a q'ipichiyta supaytas purisqapas, huk llaqtakunamantapas utqaychallas kutirpamuq kasqa, chaysi qhapaq runaqa allinta rikhusqa.
Chunka watamantas maqt'aqa Ch'illkapampa ayllunkunaman kutimusqa, ña waynaña, hina tulluchalla, uchuy runachalla, chaypis huk hatun sipaswan masachakurqun hinaspas maqt'aqa iskay chunka churiyuq kasqa, suqta churinsi kawsasqa pichqa qarikuna, ch'ulla warmicha, wakin churinkunaqa qulla irqichakunallas tukuy unquywan mana ima hampi chay ayllupi kaptin yanurqakapusqa.
Waynaqa supaychatas purisqa Chalhuanca llaqtamanpas urquntakaman hatun ñanta purispas kutiy tikray rurasqa, chaysi runakunaqa sutichasqaku “allqu ichiyninwan”, imaynanpi huch'uy runacha, tullu tullucha kaptin, ichaqa kaspa supay kallpasapas.
Puqusqa runa kaspañataqsi warmankunata Chalhuanca ayllumanraq yachay wasiman rinanpaq apasqa, warmankunaqa kasqa allin yuyaysapakamas kasqa, ichaqa warmi warmatas mana yachay wasiman churasqachu chaysi niq “ Warmi warmachayqa huchuy kataqiniymi kanqa” nispa.
Chaysi puriylla purisqa uywankunapas chikallanqa kasqas, chakrakunatapas wichaypi, uraypi, qichwapi, urqukunapis yapusqa, chaypis llapa kawsaykunataqa chunka, iskay chunka q'ipita hina uqakunata, papakunata, sarakunata wasinman aymuray killapi aymuramusqa, wakintaqa huk llaqtamanta qurpa runakunamansi wayukunarayku michk'ikunarayku, waqturayku quykatamuq kasqa.
Mulankunamansi q'ipichispaqa allinta mat'ispa mana wiksuchiq makiyuq kasqa, chaysi runataqa lliw runakuna makin rayku mamantapas uywankuman allinta q'ipinankupaq mink'akusqaku, runaqa utqaychallas imatapas rurarqatamun, hinaspapas manas tiyarayanmanchu, allquchahinas maypipas, chaypipas rikhurirpayrin.
Huk watakunañataqsi waka unquy rikhurirpayrimun, chaysi lliw wakakunaqa kachimanta wañurqapusqaku, chaysi runaqa kimsa allin qarimasin waynakunata mink'arqukusqa wakakunapaq kachiman rinankupaq.
Maqt'akunaqa wakinqa allqunayarqunsi, chaysi iskay runalla huk piyara kawallukunapi illapanku.
Chay illapayninpis runakunaqa manay uywayuq kutiykamunku, lliwtas uywankunata tala suwa runakuna suwarparisqaku, q'alallas wakchay wakcha uyankupas iskaynin runakunaqa kutiykamunku, chaysi Pichiwa runakuna, chinchiña runakuna uywankuta suwachikuptin asipayaykunku.
Paykunaqa mach'apakuspas llakikunku, waqakunku hinaspapas waqtutas astawan upiyayta yacharparinman karqa.
Chaymantas chay watallataq huk ayllu runakunata mink'akuspa kaqmanta kachi wankaraytaqa rinanpaq allichakun pacha, manas warminpas yachanchu, payllas tutamanta pichqa uywakunata pariharquspa huk ayllukunawan rinku.
Chay riyninpiqa manas ima suwawanpas tupankuchu, aswansi chay ayllu runakunaqa allinta runataqa kallpachasqaku.
Runaqa utqaychallas kawallukunata allicharparin, mulap q'ipikunatapas allin chaninta mat'ispa maya wiksuchiqta q'ipichimusqa, runakunas waqtuta, kukata makillanmanña kusikuymanta upiyachisqaku, akullichisqaku ima.
Hinaspas runaqa pichqa punchawmanta Ch'illka Pampapi pichqa kawallunpi kachi q'ipintintakana wasinman rikhurirparin.
Chaysi yananqa mancharikuspa aqhata upiyananpaq qirupi haywasqa, runaqa manas aqhatapas chaskisqachu, hinaspas aswan kawallukunamanta kachi q'ipinkunata paskarparin.
Kunanqa mamay kachimanmi rirparini, ñawpa kachiman riyniypim suwa lliwta uywaykunata suwawan, kunanqa manam suwachikunichu, manam llaqtamasinchikkuna allin runakunachu, aswanmi paykuna manchakuspa rispanku suwata waqrarqunku.
Kunan kayqayá kutimuni qali, qalilla, allinmi chay huk ayllumanta runakuna kasqa nispas yananta nin.
Runaqa chillka pampamanta chaynallatas watan watan anta sitwa killapi Kachi Wankaraytaqa risqa, chay qullqiwansi warmankuna Chalhuanca llaptapi yachay wasipi yachaqkunata uywasqa.
Huk p'unchawsi huk munayniyuq tukusqa runa Pichiwamanta runamanqa tutachallamanta mana ima huchanmanta chakran llamk'aq rinanpaq iskay runakunapiwan makinta chaqnarqusqa aparikusqaku, chaypis runaqa llamk'apakun, tuntapa allin aqhata upiyaruspan chawpi p'unchawllata ripuyta munasqa, chayllamansi munayniyuq tukusqa runaqa kimsakama waka qaramanta rurasqa waskhawan “chumpichin”, runachaqa munayniyuptas kutiparirpakun, paypas aswansi chay waskhata qichurquspa munayniyuqtaqa kallpawan chumpirpachin, munayniyuqsi qaparin, hinaspas llamk'ay yanapaq runakunata mink'akuspa runataqa maqayta munasqaku, chaysi nin: “Yaw munayniyuq tukusqa kunanmanta pachan uyaykipi tuqaykusqayki, qam allquri imaynanpin kayta rurawaranki, qullqiykitachu manukursqayki, qampapas iskaymi churiykikuna Chalhuanca yachay wasipi, nuqapas niraqllatqmi, mayqininchikpas allin qari lluqsirqunqa, chaypiñan munayniyuq tukusqa nuqataqa napaykuwanki, tuqqq , tuqqq tuqqq nispas kimsakana tuqaykatamun hinaspas wasinman kutikamusqa.
Sipisqaykin wikwi runa, paqarinmi aylluykunawan waññuchisqayki nispallas munayniyuq tukusqaqa nirparin.” Munayniyuq runaqa paqarisnintinpas, minchhasnintinpas manan maqaq risqachu, runapa pakakusallas Chalhuanca aylluta aswan warmankunamanhina llamk'apakuq risqa.
Runaqa watamantas kutikamun, chaykamas wakan, kawallun, uwihan ima pisirqapusqa.
Chaysi runaqa phiñasqa kaqmanta uywachakunata ayllunkunamanta rantikun runaqa aymuray killapasi huk ayllumanta runakunawan kaqmanta kachiman rirqusqa, chaysi kachiwan sara tukuyman rikch'akusqa aymuraypi aycha q'ipikunata huñurqapusqa.
Pichihua runakunaqa chayta qawarispas runata mink'akusqaku kachiman paykunawan rinankupaq.
Supay manchalikunas kasqaku, chaysi runaqa kamarpachinakunku Inti Raymi chawpi killa p'unchawta rinankupaq.
Hinatas ruranku, chaypaqsi kimsa chunka kawallu kachi q'ipiqta huñurqunku.
Allin karunatas rurarpayrin, yuraq paqpamanta waskhakunata kachi machiyupaq, mat'inapaq ima; parihukunata, sinchakunata, sincha riyata, uywa maniyakunata, sultakunatapas lliwllatas allicharpakun.
Warmichantapas quqawa rurananpaq kamarpachinsi: uchuy mankachata, uwiha ch'arkita, sara hamk'a kutasqata, lawapaqtaq chawa sara kutata, anista, michk'ita, wisllachata ima, hinaspas runaqa huk p'unchaw rinankupaq khumpamasinkunawan kamachinakunku.
Chaysi tutallamanta “maqt'akunaqa” Martín Román Mendieta, Gregorio Salinas Quispe, Hisus Levisaca Ayvar, Lucio Carbajal Utazú tawantin maqt'akunaqa kimsa chunka iskay niyoq piyara suqta kawallukunapi illariyta qallarinku.
Huknin allin warwiru puntaq kawallutas tayta Martín aysarikun, qipanmansi, tayta Killku, hinaman tayta Hisus, qipatataqsi tayta Lucio, chakipaytas qallarinku, chay p'unchawsi chayananku Waqasa sutiyuqkama, manachayqa manas allinchu kanman, suwakunas suyarunkuman.
Waqasa patamantas maqt'akunaqa tayta Martín ñawparikuptyn qipanta hump'ipas hump'illana p'itaykunku, chawpi p'unchaykamas maqt'akunaqa phawaykunku, chaysi tayta Martinqa ñawparikuspa urqu qipataña chinkaykuchkan wakintaqsi chayraq Qumiray quchata chinkarimuchkallankutaq, hinaspas manaña tayta Martinta rikhuspanku runakunaqa supaychata sayk'uruspanku waqyakunku, manas uyarinchu, chaysi runakunaqa phiñasqa p'itallankutaq chaysi chimpa qata wichaytaña maqt'aqa wichariykuchkasqa.
Suyawayku Martincha karahu, manachayqa llapaykumantam maqaykusqaykiku.
Nispas qaparinku.
P'itamuychik!, manachayqa manam Yutu Puqyuman chayasunchu, p'itamuychik!
Kaypim tala tiyan suwawaswanmi nispas kutichimun.
Runakunaqa hinallas wiksanyaykunku, chaysi inti patataña tayta Martinmanqa ayparqunku, chaypis Martinqa samakuchkasqa, asiy asi, runakunas phiñasqa.
Maqt'akuna kunanmi chimpakama rinanchik, manachayqa kaypin tala purín hinaspanmi lliw kawallunchikkunata qichuwaswan.
Tayta Killku nillantaqsi.
Chaypachaqsa hakucchik, chinkarisunchiq, talataqa tawanchikqa supaynintas aparqachikwan.
Tayta Lucio nintaqsi aswan ñuqanchiktan supiparachiwasun.
Nispankus kaqmanta chakipayta qallarinku chimpa Wasi para qallpakama, chaypis uywakunata kurral pampapi allinta allicharqunpanku kurral punkupi musiyaqchalla puñunku, chayllamansi liq'i liq'i qaqarpayrin, mancharikunkus runakunaqa p'achakuspas sayarirparinku, chaysi acha wakakunata talakunaqa suriyakunwan maqaykuspanku qatichkasqaku.
¡Pin chaypi karahu!, ¡manachu imallapas kan!
Nispas huknin talaqa allinta qawaykuspa huk rimayta qallarirpayrin.
Wakakunatam aymuraspa llaqtaykuman qarkuchkayku, aman pimanpas willankikchu manachayqa waqakuwaqchikmi nispas talaqa uqi punchuyuq, hatun ch'anchara ruq'uyuq kallpawan rimaykatamun.
Papay waqtuta, kukallatam apamuyku, chayta upiyaykuy.
Añay, runakuna amapunin ñanpiqa suyawankichikchu.
Añay nispas talaqa pasatanpun.
Runakunaqa supaychatas tullunpas qhatatarparin, chaysi chikanta waqtuchakunata animakunku, chayllamansi wallpa waqarqamun wak astaña wasimanta.
Maqt'akunaqa manas chay pachamanta puñuytapas tarinkuchu.
Runakunaqa hatarispankus runakunaqa uywankuta pariharunku hinaspa kaqmanta kallpayta qallarinku, chawpi p'unchawllatas Kachi Wankaray Andahuaylas ayllu minaman chayarqunku, utqayllamansi mina t'uquman kachita rantikuspanku yaykunku, chaysi tayta Killkuqa hatun kachita marq'arirparin, hinaspa kay kachiqa manam llasanchu ñuqapa kawalluyqa kayta q'ipinqa nispas sapallan qariy qari kachitaqa rikrarpakamun.
Wakintaqsi asikuspa qawanku (kachiqa manas mina t'uqu uhupiqa llasanchu, maypachachus unuman tuparqachinku chayqa supaytas llasarqun manas uqariytaqa atiwaqchu), lliwtañas kachitaqa urqurqamunku.
Ichaqa allin llamk'ayqa llapallan kawalluman q'ipichiysi sasasuqa, hinatas lliwta kawallukunaman q'ipirachikpanku kutinpunku hanay Wasi Parakama, chaypis qurpachakunku.
Kawalluqa chaymanta pachas puntaq illarimuytaqa sayaytapas munakunñanchu, tayta Martinqa chaypaqsi kawallunkunata allinta allin waskhawan mat'irparyrin, hinaspas kusisqa waqtuchanta animakunku.
Wakin runap q'ipi mat'isqanqa, chikanta puriyta qallarispallas wiksun pacha, manapunis achka kawallukunapa q'ipin takyanchu, chaysi runakunaqa tayta Martinpa makinta mañakunku, tayta Martinqa allintas q'ipitaqa Waqasa kanchakama chayamuqpaq t'iqurpayrimun tukuy p'unchawsi chikachanta kukankuta hamk'ata wayqachanman waqaychakukuspa mikhustin kawallupa purisqallanpi purimunku, wakin kawalluqa q'ipin wiksuptin quspachkan, wakin kawalluqa lliwsi wasanpas, chupanpas k'irillaña purimuchkan, chaypaqsi allinta mat'ina, manachayqa lliwsi k'irirqukun, imaynapas waqapa kanchakamas chayarqamunku, chaypis kaqmanta qurpachakunku, kusisqa ña Aymaraes Ayllupiña rikhukuspanku.
Waqasqaypiqa allintas michk'ita runakunaqa puñurqukunku.
Hinaspas chawpi tutata liq'i liq'i qaparillantaq, runaqa chaysi Pampachirimanta Waqaspa kutinpusqa, chay runamanpas maqt'akunaqa waqtuta kukanta imas upiyarichinku, Liq'i liqs'iqa manas yanqallachu waqan, runata rikhuspansi.
Lawachankuta tutamanta allinta upiruspanku kaqmanta illariyta illapamunku.
Waqasamantas kawallukunaqa astawan llaqtanman pachapiña kaspankuqa utqamunsi, manañas sayarinñachu.
Ch'illka Pampamanqa yaqa inti patatañas chayarqamunku, chaypiñas runakunaqa !wahu...!
!wahu...!
nispanku qarillaña ichikachakunku.
Tayta Martín Romanqa chay kachiman rispallas qullqichata tarisqa hinaspas warmankunata allin chanin umayuq, allin ñanpi puriqkunas ruraqkunata uywasqa kasqa, tayta munayniyuq tukusqataqsi, mana warmankuna yachay wasimantapas allqarqun hinaspa llut'an ñankunapi purispanku kachkanku.
Chaysi Ch'illka Pampa runakunaqa kunankama tayta Martín Romanta sapa waka unquy, waka kachinta t'inkaspa yuyarinku pisiruptinpas puriyninta.
Kuntur hap'iq runakunamanta Apurimaq suyu ayllukunapim kunankama Taytachata, Mamachata Inti Raymi Killamanta pacha kantaray killakama, lliw llaqtakunapim raymichanku, chaypaqmi Taytanchik, mamanchik raymichakunanpaq tukuy imaymanakunata allichakunqaku, wiñaputa, ñak'ana wakakunata, tukaqkunata, tusuqkunata, haywakuqkunata, chumpi, liklla awaqkunata ima, manaraq raymichay wata chayamuchkaptinraqsi Karhuyuq runaqa tukuy yachaqkunata mink'akunña, hinaspas tutachallamanta manaraq wallpa waqachkaptin wasin wasin ayllunkunata mink'akamustin purinku.
Wakinsi arí nin, wakintaqsi manaraqmi atiymanraqchu nipun, chaysi raymichakuq runaqa warmichantin allinta rimaykanakuspa kuskalla purinku.
Allin Taytanchik, Mamanchik raymi kananpakqa supay allpa tusurichiq tukaqkunas kanan, arpa, wihulin, tihiras tusup, wayliya, ukuku, yapukuq, yunka, ch'ala kawsay maskakuq illariqkuna, chaykunas kanan, manachayqa p'inqay raymis lluqsirqunman, chayta raymichakuq mana munaspas, allin tukaqta, tusuqta chanin qullqiwan mink'akun.
Hinaspapas turu pukllaypis apunchikkunapa wallpan taytanchik kuntur manapunis pisinmanchu apunchikkunapa wallpan taytanchik kuntur.
Taytanchik Apukunapa wallpantaqa sasatapunis hap'imunku, allin runa raymichaq allinta unanchallaptinsi taytanchikpa wallpanqa awqaypata chawpiman maqt'aqa kunkanpas q'alay q'ala, chalinanpas yuraq millmamanta hinaraq chayarqamunman, allin puqusqa wirasapa q'alay q'ala turuman t'ipachikunanpaq.
Qara watana ayllu llaqtallamantas allin riqsisqa papachakuna tayta kuntur hapiqkunaqa kasqaku: Tayta Guillermo Ontón Palomino (Llik'icha), tayta Rosalío Sarmiento Garay (Rusascha), tayta Alejandro Huamaní (Wiqru), chaymantapas q'ipa wiñay tisipulukuna, Honorato Quillama (Unkacha), Rosalío Ccoicca (Atuqcha) chay taytakunallas wallpanta hinaraq tayta kunturqa hap'irqamuqku.
Tayta kuntur hap'inankupaqa ñawpaqtaqa tukuy ruraychakunatas ruranku, paykunaqa watamantaraqsi imakunatas tayta kuntur munakunman chayta allichanku, allin yachaq Pacha mamawan rimaq yachaqkunamansi tutamanta vinuntin, waqtuntin, kukantin chunkuna qirupi upiyachikpa allin kallpayuq saymata mink'akun haywakuyta rurananpaq, chaymantapas yachaysapakunaqa huk puqusqa malta kawalluchatas watamanta pacha mana runan yachasqallan “mañakunankupaq”, chaytaqa manas pi huk runakunaqa yachanmanchu, yachaqpa warminpas manas yachanmanchu, hinaspas ch'inchalla tutalla yachaq machu taytawanqa chanin kallpasapa haywakuyta ruranku.
Sapa antichay p'unchawllatas manaraq wallpa waqachkaptin chaytaqa pisi pisimanta chaninchata ruranku.
Hinaspapas manaraq pisquchakuna takichkaptinsi ripunankupas, chaymantapas wichayta urayta, kinrayta, qawarispa, mana warmiwan tupananraykus kimsakama lluq'iman muyuritamuspa, husut'antapas lluq'i pañaman churarqukuspa, kimsakama pampaman tuqaykuspas k'umusykuspa runaqa kallpanan.
Qara Watana ayllumanta kuntur hap'iq taytakunaqa Guillermo Ontón Palomino (Llik'icha), Rosalío Sarmiento Garay (Rusascha), Alejandro Huamaní (Wiqru) Honorato Quillama (Unkacha) chaykunas Pichiwa llaqtamansi aymuray killapi sara aymurayman yanapaq kawalluntin, mulantin, asnuchantinkuna paykuna pura mink'anakuspanku risqaku, hinaspas mana musiyachikuspalla malta kawalluchakunata tayta kunturpa quqawinpaq akllankuña, chay nispalla sara aymurayman risqaku, ichaqa chaypis allinta maypis chay malta kawalluyuq runata uywankuna mikhun, chayta allinta hamuntatamunkuña ñas yachankuña ima ruranantapas yachankuña.
Chaysi runakunaqa tutapas p'unchawpas Pichiwa runakunata allinpakunku, khumpachakunku, waqtuta, winuta, unu t'imputa upiyaykuspanku.
Pichqa p'unchaw Inti Raymi killapis kuntur hapiq runakunaqa ña allichakunkuña, chaypaqsi Guillermo Ontón Palomino (Llik'icha) runaqa urqun urqu, q'asan q'asaischhu ischhu pampakunata allinta maypis chay killa tayta kunturta hap'imunkuman chayta qawamun, ichaqa Kunturillu urqu wichaypichus, Yana q'asa pampapichus, Supay Punku qhatapichus Ch'uruni q'ala qhatapichus, icha may wayq'us allin kanman kuntur hap'inapaq chaykunatas allinta akllaspa kutimuspa willakunan.
Paqarisnintintaqsi tayta Rosalío Sarmiento Garay (Rusascha) runañataq allachunta uchuy pikuchanta riqraykuspa Yana Q'asa pampapi kuntur hap'ina t'uquta ruramun.
Kuntur hap'ina tuq'u rurananpaqa, Rusaschaqa taytaqa q'ala chakilla, p'achantapas kharupis ch'utirqatamuspas q'allachalla mana ima p'achachayuq t'uqutaqa hasp'inan, manachayqa tayta kuntursi runap qillinta mutkhirquspa musiyarqunman.
Iskay, kimsa p'unchawsi Rusascha taytaqa t'uquta ruran, hinaspa t'uquta rurayta tukurquspañataqsi sumaqta t'aya sach'ata, thulakunata ischhuta ima hallaspa t'uqu pataman kunturta pantachinanpaq tarpuq tukuspa churarqatamunña.
Chaymanta Honorato Quillamañataqsi (Unkacha) ch'askachay tutata Pichiwa aylluman malta kawallu “mañakuq” kallparqun, chaysi suwapi malta kawalluchataqa “aynikamun”.
Chaykamataqsi wakin masinkunaqa ña kamachinakunña tayta yachaysapa Alejandro Huamaní (Wiqru) kallpachakunña kuntur hap'ina t'uqupi tutapas p'unchawpas tiyarayanan kuntur hap'inankama.
Minchhasnintinsi tawantin khumpakunaqa tutamanta kamachinakunkuña imay pachatas chay tura puririnqaku taytanchikpa wallpan hap'iq hinaspas waqtuntin, kukantin, waskhantin, yawrintin, punchuntinkuna ima malta kawallucha aysaykusqa chawpi tutata kallpanku.
Yana Q'asa pampaman chayarquspankus, munayta sawmata kharu qaqap pachanpi kananku, allinta tayta Apukuna: Wanqaray, Suparawara, Pisti Kuchi, Tunapita, Wayllachuquna wallpachanta utqayllaman aparqachimunanpaq.
Chaymantas tawantin khumpakunaqa allinta waqtuta upiyarquspanku, animakuspanku malta kawalluchataqa siq'urqapunku, tawa takarpuman chakatarqunku, hinaspas sumaqta t'aya sach'akunawan, thulakunawan, ichhuwan ima tayta kuntur pantachinanpaq churarqunku.
Tayta Wiqrus yapaysapa runa hina watan watan kuntur hap'iq chaysi pay kuntur hap'ina pampa t'uqupi mana p'achachayuq q'ala wasalla uqi thanta punchuwan punchuykusqalla allin llama waskhayuq kuwartu waqtuchayuq ima qipapun, wakin kimsa khuapakunataqsi waq haqay kharu qaqa k'uchupi manaraq illariyta pakakamunku.
Hinamansi yaqa tayta inti ña wichaypiña kachkaptin tayta kunturqa siwww, siwww nispa hawanta phawaparin, mayt'achari rin, chaymantas kutirqamun kimsakamas unay chay pampapa hawanpi q'ala kunkaqa muyuykun, manaraqsi aychataqa (malta kawallu wañusqa) rikhunraqchu, muyunkuchkansi chayllamansi waq muqupi tiyarqun, hinaspas allillamanta chakillanwan wichayta, urayta qawakachakuspa aychamanqa asuykamun.
Chaytas chimpa qaqa k'uchumanta kimsantin khumpakunaqa qawamuchkanku, imay pachas chay q'ala kunka aychata mikhuyta qallarinqa nispanku.
Chayllamansi, phuyu phuyu ukhumanta aswan huk, huk achka q'ala kunkakunaqa k'ankaraq, chinaraq siwww, siwwww, siiwww muqukunaman, pampakunaman chaayarqamunku, khumpakunaqa upallaychallas kharu k'uchumanta qawamuchkanku, hinaspas kunturkunaqa aycha mikhunanpaq hunt'arqamunkuña, hinas khumpakunaqa chay kunturkunata qaqa k'uchumanta qawamuchkanku; chayllamansi huk hatuchaq hatunkaray kaq allqa raprayuq q'ala kunka tayta kuntur chayarqamun, chaysi “maqt'aqa” rapranta rap rap rap nisparaq sapachallan aycha mikhuq allichallamanta rin.
Wiqru sutiyuq runaqa upallaychallas, pisi pisichallata samaykuspas t'uqu ukhupi phumm phumm phumm allpata qatatachisparaqsi “maqt'asuqa” chakimuchkan chaymantas yuyaysapaqa wichayta, urayta qawarispa aychataqa ch'ullallataraq p'atan, qayra qayramantas kaqmanta kutiykun, chaypiqa utqayllamansi kawallupa sunqu puywachallanta mikhurqatamun, manas saksanpaschu.
Tayta kunturqa maqt'ay maqt'as rapranta maywirispa phawaritakamun.
Chayllamansi lliw wakin kunturkunaq muchuy yarqasqahinaraq aychaman p'ataq hunt'arpayrinku.
Chayllapis tayta Rusalioqa allpa t'uqusqa ukhumanta sumaqllata mama musiyakuchkallaptin allinnin ruyaq rapra q'ala, k'akara sapa kunturtaqa chakinmanta hatun llama waskhawan watucharqun, chaymantapas huk china chuchin kunturta watuchallantaq, iskaynintas Wiqru taytaqa watucharqun, yachaysapaqa iskaynintas kunturkunataqa iskay takarpukunaman qaqata watarqun, chayllamansi qunqayllamanta Wiqruqa t'uqu ukhumanta tiyarirpayrimun, lliwsi kunturkunaqa phawarpanku, chay iskay watuchachikuqkunallañas qiparapunku.
Chayta chay kimsa khumpakuna rikhurquspas qaqa k'uchumanta sipikamunkuraq p'itamuspanku, tayta Wiqruqa manchakuymantas kaqmantas t'uqu ukhuman pakakuq kutiykurqun, manachayqa kuntursi ñawinta, qallunta, uqutinta p'ataspa urqurquspa wañurchinman.
Kimsantin khumpakunaqa punchunkuwansi kunturkunataqa umapikama musphanankama waqtapiyaykunku, pampapi rapran laq'arayaptinñas kunturtaqa kunkamanta hap'inku hinaspas allin lluq'iman puchkasqa q'aytuwan sinqa t'uqunta pasarqachispa qaqata tupsunta watarqun manachayqa runapataqa ñawinta, aychantas kunturqa mikhurqunman, iskaynin kunturkunatas kaqllata rurarqunku, chaykamataqsi tayta Wirqruqa waq qaqa k'uchuman p'achankunaman waqtuchanta animarqukuspa phawayllaña p'achakunanpaq riypayrin.
Chay p'unchawqa khumpakunapaqa allin p'unchawsi karusqa, wakin p'unchawkunaqa kimsa, tawa p'unchawpis kunturtaqa hap'iq kasqaku.
Hinaspankus khunpakunaqa kunturta allinta insinsuswan q'unpurpayrinku, puqusqa hispaywan, llamp'ukunawan imataqsi lliw q'ala kunkanta kurkunkunataqa mana wañunanpaq llut'irpayrinku, chaypis sumaqta punchunkupi allinta waltharquspanku sapa kama runatahina tayta kunturtaqa q'ipirikunku.
Kunturkunaqa usasapallañas chaysi q'ipiq runakunataqa lliw kurkunman hunt'arqun, supay nanaqtas kuntur usaqa kanikun mayninpiqa runap kurkunpi ch'upupas ch'upurqunsi.
Tukuy p'unchawsi khumpakunaqa allimanta kunturtaqa llaqtaman chayachinku, ichaqa mana pi runa rikhunanpaq tutas chayachinanku, manachayqa runa yacharquspas ima wañuq mikhunakunata kunturmanqa qaraykunkuman.
Chaysi tayta kunturtaqa huk wasipi uywanku, mikhunanpaqtaqsi allqukunata, khuchikunata kawallu wañusqakunata qaraqku.
Chaypaqsi tawantin khumpakunaqa llapanmanta allin kallpasapata taytacha San Juan p'unchawninkama uywanku, chaypiñas maqt'ataqa” “chinantinta” karhuyuq wasinpi qawaykachin, chaysi Taytacha raymichakuqqa tawantin khumpakunaman iskay p'uyñupi allin puqusqa aqhata, arruwa waqtutawan t'inkatahina kuntur hap'iqkunamanqa quykunku, chayllatas chaninchapunku, chaymantaqa karhuyuqñas imaynatapas kunturtaqa turu pukllay p'unchawkama, chaypis tayta kunturqa turukunap wasampi kawsakunpas wañukunpas.
Maypipas imaypas riqsisqa kurnitirumanta Ñawpa taytakunaqa munasqaku churinku qhari kanankutas, chaysi qari paqarimuqtinqa taytaqa wasin wasinsi qarimasinkunata waqtuta, winuta upiyanankupaq mink'akamuq kasqa, hinaspas kimsa tawa p'unchaw raymichaspa upiyaykuqku, wachakuq warminpaqpas llipt'a apitas tukuy qurakunamanta t'impuchikpa upiyachinman karqan, chaymantapas hatun wirasapa uwihatas ñak'anpas, wachakuq warmimanqa allintas wallpa, wira uwiha aycha t'impullata kallpasapa kananpaq mikhuchin.
warmi paqarimuptintaqsi taytaqa aswan kimsa, tawa p'unchaw phiñasqa misitu turu hina purinman karqa.
Manas ima mikhunatapas haywaykunmanchu, ichaqa warmi irqipa taytanqa aswansi sapallan machakuq, manas pi ayllumasinmanpas willamunchu.
Aswansi payqa munachkan warmi wawa irqi wañukunanta.
Hinatas chay ayllukunapi ñawpa runakunaqa rurankuman karqa.
Ch'aqhuni haqay waka, uwiha, kawra astana wasipis, huk irqicha uchuychalla mana llikllapi rihuriq paqarirqusqa, chaysi taytanqa huk wachachiq yachaysapa payata llipt'a ruray yachaqta saqitamuspa hinaspataqsi wak astana wasimasinkuman mink'akuq risqa; huch'uychallas irqiqa kasqa, hinaptinsi mana pi “waqratapas” tarinchu aswansi, huk kuraq tayta layqa machuta kallpanta mañakusqa tukuy imaymanakunawan hampispa irqita kallpachananpaq, qali yuyaysapa, kallpasapa, allin maqakuq, uywakuna mansaq, wasi ruraq, kurnita tukaq, allin makiyuq ima kananpaq.
Tayta layqa machuqa astana wasiman chayarqamuspas yachaysapa payawan rimaykanakusqa wachakuq warmipa maki sirq'anta hap'in pacha, hinaspas rimapakun: Allinllapi hamurquni, manachayqa imapascha pasasunkiman, chikallanpi ripuyman churakuwaq karqan nispa, yachaq payapas mancharisqan layqa taytapa rimapakusqanta upallala uyarin.
Chaymantas wachakuq warmitaqa layqa tapun: Maymi chay “huk'ucha”, kunanmi llaspaykarpasaq uña irqi runtusapataqa, nispa.
Wachakuq warmis nin.
Chay k'iraw ukhupi walthasqa irqiqa puñukuchkan, icha supayqa wañurqun ninsi.
Tayta yachaq layqa machuqa irqitas k'irawninta t'aqwin pacha, chaysi asikun, llakikun, mancharikun ima, imaynanpi, uchuychallas irqiqa kasqa mana makipi rihuriq.
¿Tayta Rusas imatam kaytari churiyarqunki?
Huk'uchata hina nispas tayta layqa machuqa irqipa lluqi makin sirq'anta llamiykun.
Irqipa taytan tayta Rusasñataqsi layqa machuman hatun qirupi waqtuta haywaykun.
Taytay, papachallay, chay irqiypa kawsakuyninta qhawaykapuway, kawsanqachus ichari wañunqachus, wañuqtinqa manan allinmanchu, sutiycha pampapi p'ampasqa.
Chayllamansi tayta layqaqa q'ipinmanta paskaspa urkillu sarawan irqipa kawsaninta qhatipan, chaysi sara mamaqa irqipa allin kawsayninta huk wikchuyllapi willakun pacha.
Hinaspas taytaqa nin: Tayta Rusas “ninriyta kuchuway mapas, kay irqiykiqa allin runam qhipa watakuna kanqa, ama llakikuychu, manam wañunqapaschu aswanmi hatun wayna kaspa ñuqahina allin makiyuq, hampiq, tukapakuq, atuq hina yuyaysapa allin runa kanqa" nispas tayta Rusastaqa kusirichin.
Chayta rurarquspas tayta layqa machuqa, irqita yakunchaspa Karluscha nispa sutichatamusqa.
Uña irqicha manas waqaytapas atinchu, upallaychallas uchuychalla, manay chukchachayuq, “q'ala huk'ucha hina yanqa samaychallayuq wayrata suquspa samapakuchkan”.
Hinallamansi tayta layqa machuqa, llikllanpi q'ipita t'aqwispa, kulli s, puka ch'umpi, kulli kuti sarata iskun, hinaspa hatun maranpi lliw sarakunata chapurispa kutan, kutayta tukursquspansi lliklla q'ipinmanta urqumullantaq: puma wira, ukuku wira, mula wira, mach'aqway wira hinaspas llapan wirata allin allinta ch'aqrurqun, hinallamantaq, wik'uña chaki, taruka chaki, kawra wira añas wirata ima allichakullantaq; chaymantapas p'ata kichka, michi michi kichka, mulli, marqhu, uchu uchu kunatapas sumaqtas huñurqun.
Chaymantataqsi tayta layqaqa apukunaman tukuy rurasqanta chhállaykun, hinaspas taytaqa irqita chay sara akuwan ch'aqrusqa wirawan irqipa lliw kurkunta lut'irqun, makinta puma wirawan puma hina kananpaq, ukuku wirawan ima ukuku hina ch'ulla takallawan runa maqhakuqta wañuchinanpaq kallpa sapa ima kananpaq, lut'illantaq.
Taruka chakiwan, wik'uña chakiwan chilinanwan ima kuti kuti nispa qatullantaq, chayqa supa supay chay sallqa uywakuna hina p'itananpaq; mana ima unquypas unquchinanpaqtaq p'ata kichka, michi michi kichkawan q'usñichillantaq, marqhu, mullitataqsi kutarquspa ununta jupiyarqachin mana wiñaypaq unqunanpaq.
Chay hinatas irqitaqa yachaq machu, layqa tayta Rusaspa qhari churintaqa hampirqatamun.
Chay ruraytaqa tukuy tutas ruran, hinaspas pacha illariyta lliwta irqitaqa hampitamun, hinaspas wakin rurasqakunataqa wak haywarikuy k'anana mach'aypi k'anamusqaku.
Wataq risqnmanhinas, irqichaqa ña chunka watayuq hinaña, chaysi irqicha supay yuyaysapallaña, paysi wakatapas utqayllamanñas chikurqamunpas, kawallumanpas hatun huk'ucha masu hinaraqsi wasanpi laq'arayaspa mana urmanmanpaschu.
Wiñasqanmanhinas maqt'aqa tukuy ima ruraykunaman churakun, chaymantapas taytanta, mamantapas munaytas munakuq, manas pi runapas maqhanantapas munanmanchu.
Huk punchawsi chiraw killapi maqt'ataqa tayta Rusas iskay turuman mansanankupaq kachasqa, chaysi tukuy p'unchaw waynaqa mana kutimusqachu, chaysi tayta Rusasqa llakiwan ayllunkunata mink'akuspa maskamusqaku, manas chay p'unchaw tarinkuchu, manataqsi pi runapas rikusqakuchu, hinas tukuy tuta Karluschap tayta mamanqa, llakiwan mana puñuypas hap'isqachu.
Manaraq illariytas tayta Rusasqa Kasluscha maskaq risqa, chaysi Karluschaqa kusisqallaña haqay mayu chimpapi pampapi turukunata qatikachachkasqa, chaysi tayta Rusasqa kusikuywan rakhu kunkanwan waqyakun: ¡Karluscha!, ¡Karluscha!, qatimuy chay turukunata papicha nispa, chaysi Karluschaqa munay qhantu t'ika, surphu t'ika, a ruq'unpi chalawllaña waytakusqa kusisqa turuntin utqayllamanña taytanman ayparqamusqa.
Hinaptinsi tayta Rusasqa kaluschata llamp'u sunqullanwan, waqaykuspa tapusqa: ¿Karluscha maypin tukuy tuta illarirqanki, ñuqa mamaykiwan ima manam puñuypas hap'iwankuchu qammanta?
Nispa.
Papay, papallay imatan tapuwanki, imamantam llakikunki, ñuqaqa wak wayq'u qaqa sikipin munay sunqu, pukllaysapa p'aqu chukchayuq waynamasinchaywanmi pukllakamuni nispas Kasluschaqa ninman karqa.
Taytas Rusassi Karluschata qhawaykuspa mana imanakuytapas atisqachu, allinta qawaykuptinqa Karlusqaqa musuq wik'uña millmamanta punchuyuq kasqa, chaysi taytaqa karluschata tapullantaq: ¿Maymantam chay munay wik'una punchuta aparqamunki, icha may wasimanmi suwakuq haykurquranki?
nispas tapullantaq: Manam taytay kay wik'uña punchutaqa waynamasinchaymi mañaykamuwan chiripi p'istukunaypaq.
¿Maypim chay waynamasichayki tiyan, pitaqmi taytanri?
nispas kaq tapullantaq.
Papay chay waynamasiyqa tiyakun wak Tiya Lanwa qaqa sikipis, chaypin taytan munay phanchiriq waytakunata wirtanpi yapun, chaymantam pallarqamuni kay ruq'uypi waytatapas, ichaqa manam rikhuchiykimanchu, aswanmi chay waynaqa wakanchikta, turunchikta, qhawayta yanapawasunchik.
Nispas Karluschaqa taytanta nillasqataq.
Manam allinwaqchu, Karluscha, kunan tutaqa saqrachari, supaychari hip'aykamusunki, kunanmi kawa hisp'ayta upiyachisqayki, manachayqa wañuytam tarirquwaq.
Nispas nillantaq.
Papay ama chayta rurawankichu, kunanmanta manam chinkakusaqchu, waynamasichaytam nisaq utqaymi kutipunay nispa.
Nispas Karluschaqa kutichin.
Karluschaqa supay tukusqa waynañas, payñas raymichakuykunaman riyta yacharqapusqa, hinaspas, pituta, lawitata, kurnitata, pinkullu imata tukayta yacharqapusqa, chaytas runakunaqa nisqaku.
Wak pikisapa uña huk'ucha hina paqariq irqi kunanqa may qariñan purichkan nisqaku.
Huk kutinñataqsi antichay punchawtas Karluschaqa chinkarapullasqataq, ñawpaqta hinas taytam, maman maskaykullantaq, paqarisnistinñas Karluschaqa kaqmanta munay waytakuna waytaykusqa rikhurimun.
Manas may risqantapas yachasqakuchu, manataqsi Karluschaqa pi runamanpas willakunchu.
Ña hatun kallpayuq wayna kachkaspañas Karluschaqa kurnita tukayta yacharqapusqa, chaysi raymikunapi allin kurnita tukay yachaqkunata llallirqusqa, chaysi llaqtarunakunaqa wakin kusikunku, wakintaqsi chiqnikuywan rikhurisqaku.
Chaymantas huk raymiman tukapakuq rispa waynaqa kaqmanta huk antichay p'unchawta, chinkarqapusqa, hinaspas ch'askachay p'unchawña rikhurimusqa kaqmanta munay waytakuna ruq'unpi waytaykusqa.
Chiraw killakunapipas utqayllamansi waytataqa maymantapas apamuq.
Allintas Karluschapa taytanqa hamuntayta munasqa, hinaspas qatiparqusqa, chaysi Karluschaqa p'itayllaña Tiya Lanras wayquman phawayllaña phawachkasqa, hinaptinsi taytaqa upallalla qhawan, Karluschaqa wayqupis huk yuraq p'acha waynawan tuparquspa kurnitanta tukayta qallarinku, chaypis raymita ruraykunku.
Chaysi tayta Rusas allinta hamuntaq richkaptin tutayarapusqa, limp'uy limp'uta hinaspapas puñuy hapirqusqa ichaqa chaypis tayta Rusasqa yaqalla wañurqapusqa, aswansi tutamanta illariyta mana husut'ayuq, mana ruq'uyuq q'ala umalla manay yuyayniyuq ima mancharisqa mana rimariq kutipunman karqa, chaymanta pachas tayta Rusasqa manaña qaliyasqachu, tawa p'unchawllamanta wañurqapusqa.
Karluschas taytam wañukuptin sinchitapuni waqaykusqa, hinaspas lliw tukuy tukaq tusuchiqkunawan taytanta p'ampapusqaku.
Karluschapa mamanñataqsi waynataqa chiqnirqakapusqa, hinaspa wasinmanta qarqupusqa, chaysi Karluschaqa huk wasikunaman, llaqtakunaman kurnitata tukapakustin purisqa.
Llaqtan llaqtan tukapakuspa purisqanpis, Karluschaqa maysunkunata qawaspa irqi hampiyta yacharqusqa, runakuna hampiyta, unqukuq warmikunatapas utqayllas wachachiyta atisqa, wakakunatapas allintapunis ima unquymantapas hampisqa.
Karluschaqa ñas iskay chunka watayuqña hinaspas lliw tukapakuq masinkunata llallirqapusqa, chaysi wak, huk llaqtakunamanta raymikunapi tukanampaq apakachasqaku, ichaqa pisi qullqillamantas tukapakusqa, chaysi allin riqsisqa runa, maypipas chaypipas ayllunkunata rikhuspaqa lankupis allin aqata, waqtuta mikhunata ima haywariykuq kasqa.
Karluchataqa maysunqunas allin kurnita tukapakuq kaptin, allin hampipakuq kaptin “maypipas, imaypipas riqsisqa” maqt'awan, maypipas Karluschaqa kusi kusillas maysunkunawan chansanakuspa purikuq, ichaqa pi masypas maqayta munaptinqa ch'ulla takallawansi “puñurqachin” wanurirqachin, manas pi runapas paytaqa llallinmanchu karqa.
Sara yapuypipas Karluschaqa utqaychallas turutapas mansarqunman karqa, ñawpaqtaqa lawil waytawansi turukunataqa kuti kutita rurarqun chaysi turuqa kikillanña yapuyta qallarisqa.
Chakrakuna ch'akmaypipas manas pipas llallisqachu, aswansi llalliyta munachkaptinqa imachatapas ruraykarpaptin runapaqa chumpin paskarpakunman karqa, chaki takllanpa ankunpas paskakuytas atinman karqa.
Hinaptinsi runakunaqa khuyakuywan rikusqaku.
Llaqtan llaqtansi Karluschaqa tukapakustin purisqa, chaysi wasinman kutiykamuq achka qullqiyuq, uwiha aysaykusqa, maypitaqsi turutapas raymichakuq runa mana chaninchayta atispa watuchaykamuq, chaysi llaqtanman manaraq chayaykamuchkaspas Karluschaqa hatun rumi pataman wicharquspa kurnitanta tukariq.
Maymantapas kaq asiy asillas uqi punchuyuq, yana ruq'uyuq yana pampa llikllapi tukuy michk'ikuna, rurukuna q'ipiykusqas rikhurimuq, chaysi irsqikunaqa kurnita tukasqanta uyarispa michk'irayku allpasqaku, chaysi Karluschaqa ¡Wawaykuna hamukullawaychik!
Nispa kusilla wasinman riq.
Llaqtapi irqikuna unquywan kaptinsi Karluschaqa utqayllaman puka krawil t'ikallawan hampiq kasqa.
Chakratapas chanintas llamk'asqa, tihatapas chanintas rurasqa, mankakunatapas allin makiyuqsi kasqa, chaysi tayta Karlustaqa kastilla simipi sutichasqaku 'Siempre conocido' nispanku.
Manas Karluscha hinaqa pi runapas, yachaq kasqachu, payllas maymantapas runa wañuypiña kachkaptinpas maki sirq'allanta llamipaykuspas niq, kawsanqam nispa, lliw ancha kaptintaqsi ripukunqan niq.
Maytaña runakuna illariypaqpas Karluschamanqa ñawpaqtaqa imaynas chay illakuynin kanqa chaytas qhawachiqku, kaqllatas rimariq, manas ancha pantanmanchu karqa.
Chaymi kunan chay llaqtapi kurnita tukaqkunaqa Karluschata ñawpaqtaqa tukayninta t'inkarinku, samaykunku, chaysi hanaq pachamantaa pacha allinta kunankama kallpachamuchkan.
Aña runakunamanta Ñawpaqsi manaraq kay pachapi, manaraq runakuna wasin rurayta yachachkaptinku, ima yapuytapas qhatipachkaptinku, huk huñu uchuy runakuna Aña sutiyuq muqupi tiyakunankupaq may wak ayllukunamanta astakamusqaku, chay Aña sutiyuq muquqa kusa muqus kasqa, chaymantas ima awqhankunatas utqayllaman rikurqunman, hinaspas paykunaqa hatun rumikunata tanqaykuspanku wañurqachipunkuman.
Aña muquqa urayninmanpas qaqas, wichaymantaqsi chiri chiri q'ala urqus, lluq'i kinrayninmanpas Chinchi llaqta, paña kinrayninmantaq mancharikuy T'aqra Pampa sutiyuq qaqa, chay qaqapis chinchillikukuna sapa pukllay raymipi rikhurimun hinaspas munay sipasta, waynakunata ima chawpi qaqaman q'ipirqunman, ichaqa chay qaqaqa manchakunam kasqa, sapa kuti chiraw, paray killapipas thuniqlla, chay muqupis Aña runakunaqa munay kawsayta tarikunanpaq tiyakusqaku.
Aña runakunaqa sumaqta t'urumanta, rumikunamanta ima ruyruman t'iqrakuq, ikchuwan qhatasqa wasikunata ruraspas tiyakusqaku.
Ichaqa paykunaqa manas ima mikhukusqankunata, kawsay yapukusqankuta ima pi wasimasinmanpas mallirichinmanchu, sinchi millay q'aru irihikunas kasqaku.
Aña ayllu runakunaqa, sumaqtas paykuna pura umalliqnintapas akllanakusqaku, ichaqa ayllumasin runakunawansi maqhanakuyllapi, awqanakuyllapim mayta rispapas tarikusqaku, chaysi paykunaqa wak llaqta runakunap chiqnisqallam kasqaku.
Sapa antichay, ch'askachay p'unchawsi mana maytapas risqakuchu, chay muqullapis tiyarayanku, runa ayllukunas tapukuqku ¿imatapunin chay Añakuna ruranku?
Nispa, chayqa qarikunas, tullu hipinkuta mast'aruspa layqa ruraykunata tukuy p'unchaw uchuychalla asirumanta kuchunachawan hatusqaku, ichaqa sapa sapalla huk pukulluhina ch'ukllachaman wichqarqukuspa.
Warmankunataqsi huk kanchachapi pukllaylla pukllaq, warminkutaqsi puñuylla puñuq mana imatapas ruraspa.
Kawra, uwiha munay q'apariq yuyu yapusqankuman yaykurquptinqa manas imatapas rurankumanchu, hinaspas aswan chay layqa hatusqanwan haywarikuyta churaykuruspa uywakunataqa wiqruman tukurqachin, wiksan nanayta, uman muyuqta churarqapun.
Hinaspas ayllumasinkunaqa unquycha riki chayamun, chayta mikhuspaykiqa wañuwaqmi, aswan ñuqaykuman chay unquq uywapa aychanta quykuwaychik, nispallas yukaq.
Aña runakunaqa manapunis allintaqa llamk'aytapas atisqakuchu, nitaq allin uywatapas uywayta atisqakuchu, imaynanpi, paykunaqa millay llayqakuna kaspas paykuna puralla layqanarqukunku hinaspa ima uywatapas sipirqapunku.
Chaysi Aña runakunaqa manay imayuq uchuychalla chakrachapi siwarachata sarachata, hawaschata yapuqku, chay kawsayninqa manas watamanpas chayaqchu, hinaspas muchuywatallapi rikhukusqaku.
Chaysi runakunaqa tukuy unquy hampiyllata, chaymantapas layqaspa runa wañuchiyllata yachasqaku.
Aña runap llayqasqan runaqa millayman tikrakuspas wañukuq.
Hatun hamp'atutas hapirqamuqku, hinaspas huk p'uyñu lankupi uywasqaku.
Qhari tayta Añakunaqa chay hamp'atupis runataqa pisi p'unchawllapi chakinta sikinman watarqapun, kunkanta qipaman qawarqachin, uyanta simintas wiksurqachipun, wakintaqa wiksa nanayllawansi wañurqachipun.
Chay Aña runaqa antichay p'unchaw manaraq wallpa waqayta, manaraq inti lluqsimuyta, mana pi uywapa, runapa rikusqansi p'ata kichkata huñumun, chay kichkatas waqtuwan, ñawin aqata lankuchapi aysaspa t'inkatamun.
Ichaqa chay p'ata kichkataqa lluq'i makiwansi pallanan mana kallpam chinkananpaq, kaq kallpallayuq wasiman hamunanpaq.
Kay hinatas Aña runaqa kichka pallananpaq rimapakun: Papachay kunanmi wasita risun, munasqayki wirapas wira karnirum michk'ita mikhunaykipaq suyachkasunki.
Nispas apan.
Hinaspas p'ata kichkawan antichay p'unchawta hamp'atutaqa lluq'i chakinmanta t'ipayta qallarin, chaymantas lluq'i ñawpaq chakinta, paña chakinman, paña ñawpaq chakintataq wiksanman hiputa hina t'iparpayrin, simintapas qaqatas kichkawan t'ipan.
Chayhinatas Aña machukunaqa runa masinta layqasqa, hinaspataqsi ch'askachay p'unchaw runa chiqnisqanpa wasimpi p'ampamun.
Chaysi layqachikuq runaqa, lliw ankuyaspa, mana rimariq, chakinpas lliw ch'akisqa, makinpas tulluyasqa, rawk'ankunapas qipaman muyusqa suqsuspa wañukun, chaytas chay Aña runa rurayta yachasqaku.
Antichay p'unchawsi Aña taytaqa layqata kallpasapallataña ruran, ch'askachay p'unchawtaqsi tukuy imaymanata layqata ruran.
Aña warmiñataqsi hamp'atuta paypas hatun llankupi, sumaq sarsilluyuq, ninrinayuq, quri tulumpiyuqta uywallantaq, hinaspas sapa antichay p'unchawta hamp'atutaqa hisp'achin, tusuchin ima kayhinata takispa: “Sipaschay, munay t'ika, quri k'anchariq tulumpiyuq, pitan munachkanki, qaritachu, waynatachu, ichari qanhina munay sipastachu, wipha wipha wipha, chayraq chayraq, tusuy tusuy sipascha” Chay nispalla tusuchikkallaptinsi hamp'atuqa ch'ill ch'ill ch'ill nispa hisparpayrimun.
Hamp'atu iskay kutilla hisp'aptinsi qari layqanapaq, ichaqa kimsata hisp'aptinñataqsi warmi layqanapaq.
Aña payaqa millay sunquyuqsi kasqa, umanpas ch'asaray ch'asa, uyanpas ankuy anku, ch'ilka ch'ilkay kiruyuq.
Munaspaqa kikin qusallanta, warmanta, yawar aylluntapas layqarqunmansi karqa.
Aña warmiqa, huk allpa lanku p'uyñuchapis chay hamp'atu hisp'ayta wata, iskay wata, kimsa wata ima puquchiq, hinaspas pi awqanmanpas aqhapi, mikhunapi, apipi ima mikhurqachinman, chaysi llayqasqa runaqa wiksa nanayllawan kimsa wata, tawa wata ima tulluyaspa suqsuspa wañukunman karqa.
Manas chayllatachu Aña warmikunaqa yachasqaku, runa masinta mana aylluchakusqantapas, sumaqllata may purisqantapas pakallapi atuq hina qawaspas lluq'i sarusqan yupinta uqarirqun, hinaspas payaqa hamk'ana k'allanapi hamk'arqun hinaspataqsi wak allin wayraq muquman rispa yup'inta hmak'asqata wayrarqachinman karqa, kayhinata rimapakuspa: “Papay Lurinsu, qay runata maymanpas apakapuy, manam yachasqayki hina rikhuyta munanichu, qaqamanpas mayumanpas utqaylla illarirqachiy apapuy taytallay, kay aqhawan vinuwan kallpacharukuy papallay” nispas Aña warmiqa runamasinpa yup'inta wayrachikqa, chaysi runaqa manaraq killamanta riphukun utaq yañukun ima, manas wiña wiñaypaq kutimunmanchu.
Aña runakunaqa aswansi munay krawil waytata yuraqman, pukaman, ch'iqchiman rikch'akuptas yapusqaku, ¿imaraykus yapunkuman karqa?, chay krawilsi “hampi” tika, chaysi chiraw killapipas munayta waytarichkan.
Chaymantapas Aña warmikunaqa wak llaqtakunaman rispas krawil t'ika q'ipiykusqa risqaku, chaypis wawakunata mancharikuymanta, wayramanta, hutí uhumanta, qapaq unquymanta ima hampisqaku.
Aña warmi, irqita hampiqtinqa manas wañunmanchu, allin makiyuqsi irqikunapas kasqa.
Aña qarikunataqsi, pisi chakrachankupi, kulli sara, kuti sara, ch'achapa sara, michi kiru sara, paru sara, wachana sarakunallatas pisi pisichallata yapusqaku, chay sararakunataqa manas mikhunankupaqchu, yapusqaku, hampinankupaqsi.
Watan watas Aña runakunaqa yachay sapa layqa kasqaku, manas pi runapas llalliqchu, aswansi llalliqtaqa ch'uspita hina sipirqapun.
Aña qarikuna huk llaqtata rispankutaqsi, tukuy imaymana hampi qurakuna q'ipiykusqa risqaku, chaywansi, sarata, kalawasata, hawinkata, kinuwata huñukamuqku, ichaqa chayhinata huñukuspankullas ayllunta mikhuchik kasqaku.
Aña runakunaqa chanintas qurakunap kallpanta riqsisqaku, chaymanhinas hampipakusqakupas.
Manas may ayllupas Aña runataqa millay sunqunwanqa qawaykunmanchu, manachayqa kaqllapis layqarqunman karqa.
Chaysi aswan allin mikhunata, aqhata, kawsaykunatapas chaninta q'ipichaykusqaku.
Aña runakunaqa manas tiyasqan wasintapas pichakusqakuchu, p'achankupas hina qilliy qillis, millay q'apariq chaysi wak ayllukunaqa mana allin puñuna ch'usiwanpas qataykuqchu.
Tutapas p'unchaw hinas purinku, manas chiripas chirinchu, wayrapas wayranchu.
Wakin allin hampiq Aña runakunaqa (warmipas, qaripas) kitiy kuti makiyuqsi, chaki rawk'anpas wichayman urayman tikrakuqsi, wakinqa ñuk'u, ichaqa allin makiyuq hampinanpaq, layqananpaq ima.
Aña runakunaqa allintas imay killapipas hampi qhurata pallayta yachasqaku, hinaptinsi paykunaqa hampi wasinpi uwiha waskhawan chaqnaspa waqaychasqaku.
Huk watas hatun puquy killa, pawqar waray killakunapi sinchitapuni para pararqusqa, chaysi parata manchakuspanku mana hampi qhurata pallamusqakuchu, chaysi mana hampi qhurayuq qipapusqaku, hinaptinsi anta sitwa killapi, qara parihu wawakuna, irqikuna sipikuq unquy chayarqamusqa, chaysi lliw Aña irqichakunata wañurqachipusqa, manas ima irqipas kawsasqachu, chaymantas hut'i uhu chayamullantaq, chaypas lliw Aña payachakunata, machuchakunata ima wañurqachillantaq, manas ima hampitapas chay unqhuykuna hampinankupaq tarinkuchu.
Chaymantas kaq chayamullantaq chukchu unquy, chay unquypas waynakunata, kallpasapa runakunata imas wañurqachipullantaq, chaysi Aña runakunaqa manas wañuqkunata p'ampaytapas atisqakuchu, wakin ayakunaqa hinas ruphaypi millakuyta asnaspa ismuchkan, Aña runakunaqa manas ima ruraytapas atinkuchu, sapa wasipis, unqukuq warmi qhari, wañukuq warmi qhari ismuspa wikch'urayasqa, hinaspa mana pi p'ampayta atiptin wasinkupi lliw wañupusqaku, manas chay Aña ayllumanqa pipas chayanmanchu, ichaqa chay wañuchikuq unquykunas watukuqkunataqa wañurqachipullantaq.
Pisichallañas Aña runakunaqa qali, chaysi wakinqa kikinku uray qaqakunapi uchuy wasichata chay ukhupi ruraspanku wañupusqaku, wakintaqsi warmintin, warmantin, allquchantinkuna imas qaqa machaykunaman astakuspanku wañupusqaku, wakintaqsi layqa hipuntin wañukusqaku, tukunanpaqtaqsi huk'ucha unquy chayamullantaq, chay unquyqa supay phiñas kasqa, Aña runakunap kurkunpis ch'upu lliw tukurqapun, chaywansi lliw Aña runakuna tukukapusqaku, manas ima runapas qipanchu, chaymi kunan pachakunaqa Aña qaqakunapi, mach'aykunapi, wayq'ukunapi tullullanña wikch'urayachkan, ichaqa irqi chay Aña muqupi pukllarqun chayqa lliwsi Aña runakunap unquyninwan hap'ichikuspa tulluyarquspa wañukunman.
Chinkaq chiwaku Ullkuchamanta Ñawpaq watakunas Pichiwa ayllupi huk irqicha Ullkucha sutiyuq paqarirqusqa, chay irqis mana taytanta, mamanta kasuspa munayllanta puriq kasqa, chaysi taytan sinchitapuni maqasqa; lliw manay yuyayniyuq khunku, witahinas irqiqa wichaymanpas uraymanpas purikuq kasqa.
Payqa tutapas, p'unchawpas, ch'isinpaytapas chinkarqullansi, hinaspas mana may risqantapas yachankumanchu.
Mamansi, sapa Ullkucha chinkaptinqa llaqtankupa k'ikllun k'ikllu waqyakustin p'itakachkan, taytanñataqsi mana Ullkucha rikhuriptin warminta sinchita maqaykup, ñawipas, kurkupas q'umirllañas, manay aylluyuq hina mamakuqa purikun.
Ullkuchaqa ñas waynaña, chaysi sapa chinkaspa wayq'ukunapi rumita pirqaspa ch'anqaykuchkan'anaykuchkan, runa rikuptinñataqsi huk t'uqu uchk'uman, mach'ayninman atuq hina usturqun, hinaspas chaypi tutayanankama tiyan, paypaqa manas yarqaypas kanchu.
Llakiwansi Ullkuchapa ayllunkunaqa tarikunku, imayna warmas wiñaspa kanqa nispa, hinaptinsi llapan ayllukuna huñupi rimarinku mayqam ayllu Ullkucha uywakunqa nispanku.
Llapallansi makinkuta uyway munaqkuna uqarinku, Chaytapas Ullkuchaqa ñas yacharqunña, hinaspas, huk mach'aymanña astarqukun, runakuna machkap riptinkus Ullkuchaqa manaña mach'aypiqa kanñachu.
Ayllumasiykuna manam Ullkucha kanchu, maytacha ripun nispas, runakunaqa kutipunku mana tarispanku llakisqa.
Chaysi Ullkuchaqa Ph'aqsika uray llaqtaman pantarqapusqa, hinaspas hatun mulli sach'aman asuykuspa wañuyta puñurqapusqa.
Pacha illariytas Ph'aqsika munayniyuq asindayuq q'ala, warma yanan wachakuptin Pichiwa aylluta aychaman, kisuman, wachakuq yachaq makiyuq payaman ima risqa, chaysi Ullkuchaqa hatun mulli sach'ata marq'arikuspa wañuyta puñuchkasqa, hinaptinsi munayniyuq asindayuq q'alaqa suriyakunwan kallpawan waynataqa maqhan, Ullkuchas wayqu hunt'ata qaparin, manas may riytapas atinchu.
Munayniyuq q'alaqa wakcha warma Ullkuchataqa waka qaramanta rurasqa waskhawansi chaqnarqapun.
Uywatahinas q'alaqa Ph'aqsica tiyanan asindaman Ullkuchataqa aparikun, hinaspas chiri chiri wasipi wichqarpan, chaymantas tayta kuraman rispa mana uyachkapta Ullkuchataqa uryurpachin.
Chay p'unchawmantas Ullkuchaqa asinda runa kapusqa.
Hatun puquy killa wichaypis munayniyuq q'alaqa Pichiwa aylluta kutin, uwiha, waka, kawra, kawallu, asnu, mulakuna Pichiwa runakunamanta pastu mikhusqanmanta qichumuq.
Q'alaqa pimantapas, maymantapas maqaykuspas chichu waka, chichu uwiha kaptinpas sullun puririy pachapiña kachkaqtinpas kuchurpayrin.
Millay runas munayniyuq q'alaqa kasqa, manchakuna.
Wakin Pichiwa, Chinchiña runakunaqa q'alata rikhurquspaqa uywankutas, allin pallay sapa ch'usikunatapas, llikllakunapas, punchukunatapas wayq'ukunapis, urqu ñawch'ikunapis, sach'a sach'a, rumi rumi wayq'ukunapis pakamusqaku.
Yaw thanta usasapa paya, maymi uwiha uywasqayki, maymi killan killan kisu rurasqayki, maymi qayna wata puriq misitu turu watuchanaypaq, manachayqa kunanmi t'iqusqayki, wañuchisqayki nispas, q'awchi kuchunanpa ñawch'inta qawaykachin.
Papay kachkanmi imanasaqmi uyway raykus riki chay yana uwihata, yana kawratawan kuchurqukuy nispas payaqa kutichin.
Pisichallam chayqa, kunanmi misitu turutawan watuchatamusaq.
Ninsi supay munayniyuqqa.
Ama chaytaqa papay, qusaymi maqawanman, wañuchiwanman, sipiwanman.
Chay nichkaptinpas munayniyuq q'alaqa manas uyariqpas tukunchu.
Karahu, t'ampa uma, usa sapa, ch'iya chukcha, ch'illka kiru warmi, kayta munay nispas q'alaqa payata suriyakunwan siq'uyun, chaysi payaqa chawpikama wañurin, yawarwan minukunankamas q'alaqa warmita suriyakuwan maqarpayriman karqa.
Munayniyuq q'alaqa wayna runakunawan tupaspaqa, waka qaramanta waskhawansi chaqnarpaq, hinaspas tawa, pichqa, wata, iskay wata imas mana ima qullqillawan llamk'aykachiq.
Ph'aqsika llaqtanman kutispas, waqtuta winuta upyaspa, q'alaqa ayllunkunaman kayhinata willakun: Lurinsucha, qayna p'unchaw urquta salq'akunaman rirqani, chaymi chunka uwihallata, pusaq wakata, tawa turuta, pichqa mulallata aparqamuni, maqt'akunata suriyakuywan sipiykamuni, manam waynakuna kanchu, pakarqukunmi, mincha intichay p'unchawta kaqmanta wallpa waqayllata rispa maqt'akunataqa quwita, asnutahina qaparqachachkaqta apamusaq, chakraymanmi lliwña qhurakuna huntarqun, chaypiñan kay pacha q'alataqa riqsiwanqaku nispas munayniyuq q'alaqa wawqichan Lurinsuman willakun.
Sunsu upa, wita Hulyucha, manachu sipas kasqa, chaytas riki “hap'itamuwaq”, witan kanki, ñuqaqa qayna wata rispa qaparqachachkata qusanta chaqnarquspa arricha warmitaqa “hap'ini”, chaymi ñuqa riptiyqa manchakullawanña, pasñakunaqa uwihatapas wikapatamuspa chinkakun, hinaptinmi munasqayta apakamuni, wakatapas, kanchampipi, manam qam allqu hinallachu, pisichallata apamuni.
Wawqichay ñuqaqa allqukunataqa khuyapayanin, manachayqa hunt'asqas hamuyman.
Qu, qu, qu, asikuspa willanakunku.
Munayniyuq q'alakunap rimasqantaq Ullkuchaqa k'uchupi chiriwan pituchakuspa uyarichkan, sunqullampis rimapakun icha mamaypa uwihanta, mulanta kay munayniyuqqa aparqamun nispa.
Juliocha, maymantam kay wita, khunku irqitukusqa waynari?
nispas Lurinsucha tapun.
Ullkuchas sutin, asnu irqiqa, urqutam pacha illariyta richkaqtiymi, Chiri Pata sutiyuq patapi qaqata hatun mullita marq'aykukuspa puñuchkasqa, mancharichiwan, animuytapas maymancha phawarqachin, chaymi khunkutaqa suriyakuywan yaqa wañunankama maqaykuni, hinaspam kunan wiñaypaq asinda uywanchik kanqa, munaspaqa kunachallanmi t'iqurpayman, millay khunkun, uma muyu, allqu hina.
Chaysi Lurinsuqa Ullkuchata qawarispa rimarin.
Ullkucha imatam rimasqaykuta khunku maqt'a uyarinki, kunallam maytapas riy, manachayqa suriyakun hap'irqusunki nispas Lurinsucha nin.
Chayta uyarispas, Ullukuchaqa waka, uwiha lliw uywakunap kanchanta rin, chaysi mamanpa pichqa uwihan, taytanpa munakusqan mula, wasimasinpa kawran, misitu turun kachkasqa.
Manas ima ruraytapas atinchu, wiqhin atiparquptinsi llakikuspa waqaykun.
Sinchitapunis waqaykun, manas sunqun chay uywakunata rikhuspa tiyanchu.
Manas ima ruraytapas atinchu, waqayllas waqakun: “Maypiraq mamay, maypiraq taytay, mulli k'ulluchus taytay karqa, unka sach'achus mamay karqa, qaqachus, mayuchus alluypas aylluykunapas karqa…”.
Nispas sunqullampi wakcha kawsakusqanta takiykuspa wikch'u hap'inankama waqakun.
Ulluchaqa, mamanpa uwihanta, taytanpa munakusqan mulata, wasimasinpa misitu turunta, kawrata imas chay p'unchawmanta asinda chakrakunapi michin.
Manas, tayta mamanpa uywankunata qawaykuspa sunqun tiyanchu, waqayllas atipan, chaymansi munayniyuq q'alaqa huk llaqtakunamanta astawan achka uywakunataña huñurqamun, llapanpiqa pachakñas uywakunaqa, chaytas Ullkuchaqa p'unchaw p'unchaw michinan.
Huk p'unchawsi Ullkuchaqa mulli llantupi puñurqapusqa chaykamas hatun puka qhasa wasa puma iskay uwihata sipirqusqa, chaysi Ullkuchaqa llakiwan, hinaspas upallalla uywa kanchaman uywakunataqa qaykurqun, chay tutaqa munayniyuq q'alaqa manas yupasqachu uywakunata.
Ullkuchataqa chay tuta manas puñuypas hap'inchu, yaqas umanpas muyun, sunqullanpis waqakun: “q'alaqa chay uwihamantaqa allqutahinas wañuchiwanqa riki” nispa.
Ullukuchapa puñunanpas kawra qarallas, iskay thanta chu'isikuna qatakunanpas, wallpa wasip puñunan wasipas.
Chay tutas Ullkuchataqa mana piki puñuchinchu, kurkunpis mach'aqway kurukunahinaraq pikiqa puriykun.
Imaynapas illarirqunsi, manaraq pisquchakuna takimuyta qallarichkaptinsi ña Ullkuchaqa, uwiha maskaq riqanmanta kutimuchkanña, uwiha millwa qarallantas tarirqamun.
Wakchay wakchas uywakunap kanchan patapi chay illariyta Ullkuchaqa tiyakuchkanman karqa.
Chayllamansi rikhurirqamun pichiwamanta huk tayta aylluntukusqa ph'aqsiqa kaña waqtuman rantikuq riq runa nitamun.
Ullkucha, wakcha wawa, kunanmantas wiñaypaq wakcha kanki, manañas mamaykiwanqa tupankichu, qayna p'unchawmi Taqra Pampa qataman urmaykusqa, qaqapaykusqa; chaypim wañukun, kunan p'unchawmi p'ampasaqku chaypaqmi waqtuta apasaq , qanta khunkuta maskaspas purinman karqa, imatam ruranki, hakuchi utqayman.
Papallay imaynanpin mamallay ripukun, imataq ñuqapa kawsakuynillayqa nispas pituchakunman karqa qayna p'unchawmi iskayta uwihanta puma munayniyuq taytacha Hulyupata mikhurqun, sipiwanqacha riki.
Chayllamansi, munayniyuq q'ala Julioqa qipanmanta uyarichkasqa, millay uyayuq, kirunpas chaq, chaq nichkaqraqsi, sunkhampas michipahina tusuchkaqraq.
¡Ullkucha, llapanchu uwiha kachkan!, kallpawansi tapun.
Arí, papay nispas Ullkuchaqa munayniyuqman k'umu k'umunmanta, mancharisqallaña wakcha uyanwan kutichin.
Chaysi munayniyuq q'alaqa uwiha kanchaman rispa, uwihakunata yupayta kachaykun, manas iskay uwiha kanchu, mana imatapas rimarispas q'alaqa Ullkuchata makinmanta qaqata hap'irquspa, maqhana kanchaman aparikun.
¿Khunku maqt'a kunanmi yachanki, imaynanpim uwihata chinkachinki?, ¿Maypim chinkarqa?
¿Pimanmi qhaturqunki?
Ullkuchaqa manas imatapas rimarinmanchu karqa, aswansi: ¡Mamay, mamay mamay… ama saqitamuwaychu, apakapuway, manan qipaymanchu!
Nispas qaparin, chaysi munayniyuq q'alaqa Ullkuchata waka qara waskhawan kunkanman churaykuspa mulli sach'aman allqutahina warkurqun.
Ullkuchas chawpita wañurin, qhallunpas yanay yanas hatun hatun lluqsirqamum.
¡Chayta munay khunku maqt'a, kunanmi allqupaq wañunki!
Nispas kimsa kamas munayniyuq q'alaqa wakcha Ullkuchataqa Wañurichin, chaymantapas, p'achanta ch'utirquspas q'alachallaata chiri chullunku unuwan ch'aran ch'aranta hich'aykun.
Lliwsi Ullkuchapaqa yuyayninpas chinkarqapun, manas kunanqa qaparinchu, aswansi kurkunpas rumiyarqun.
Ñawillanwansi munayniyuq q'alataqa wañurqachinanpaq qawaykun.
Chayllapis Ullkuchaqa nin: Taytay ama maqhakuwaychu, kunallanmi chay uwihanchik mikhuq pumata wañurqachimusaq, kikintapunin qanra q'arutaqa chupantapas waskhay waskhata q'ipirqamusaq nispa.
¿Ima niwanki khunku maqt'a?, maypim chay pumata sipiyta atimuwaq, aswanmi suqta wata uwihaymantaqa yanqa mana qullqillamanta uywakunata michispa llamk'anki, manam kunanqa tayta mamaykipas kanchu, allqullan mamayki, khuchitaqmi taytayki, chay uywakunap churinmi kanki, sallqa maqt'a.
Arí papay hina rimasqaykicha kanqa riki nispas maqt'aqa kurkunpas, ñawinpas q'umirllaña uwiha uywakuna michiq mana ima mikhunayuq rinpunitaq.
Ñan purisqanpis Ullkuchaqa mamanta yuyarispa, sunqullanpi sinchitapuni pituchaykukuspa waqaykun.
Mamanpa uwihanta, taytanpa munakusqan mulata, wasimasinpa misitu turunta qawaykuspa waqaykun: “Mamay riphukunkichu, imapaqmi wachakuwarqanki, taytay imaynanpim mamay riphukun, imapaqmi churiyawarqanki, manachu, pumaman, kunturman paqarimuchkaptiy qaraykuwankiman karqa…” nispas takikun.
Chayna purichkaptinsi pumaqa hatun sillunta pampata khatuspa, sunkhanta tusuchikpa waranhu ukhumanta ninrinpas pakray pakra hinaraq uwihata qawamuchkasqa.
Chaysi Ullkuchaqa pumata rikhurqun, mancharikunsi, ichaqa ruphaparpakuspas yaqalla khatatarqun, hinaspas Pichiwa wayq'upi rumi ch'anqasqanta yuyarispa, awichunpa rimasqanta mana willakusqan pakaypachanta uyarispa, Ullkuchaqa paypas atuqhina pakakuspalla ch'inchalla puma sipinanpaq rin, hatun ruyru rumitas tarirqun, hinaspas sikinta rumiwan kimsakama khatun, picharin, kimsakama tuqaykun, kimsakama lluq'iman muyurispas kallpawan pumataqa umanpi ch'amqarqapun, chaysi pumaqa p'ititirpayrin, chayllamansi Ullkuchaqa pumaman ichirquspa ninri k'ullunpikama mullqu rumi hap'isqanwan pumataqa wañunankama takapiyarqun.
Pumaqa wañurparinsi kirunpas chiqchiy chiqchi, chupanpas manañas maywinpaschu, sunkhanpas manas tusunñachu nitaq wayratapas suq'unñachu lliwsi chiriyarqapun.
Ullukuchaqa kusisqas maymantahinaraq kallpachasqa, inti patatas uwiha, uywakuna qatiykusqa, arwimanta waskhata rurarquspas puma q'ipiykusqa munayniyuq q'alapa yastaña wasinman rin.
Lliw llaqta runakunas Ullkuchataqa kusisqa puma q'ipiykusqa riptin hanllarispa qhawaykusqaku.
¡Ullkucha, imatam kayta rurarqamunki, kunanqa papacham kanki, allinta chay suwa pumata sipirqamunki, lliwmi ñuqaykupa uywaykutapas tukuwankuña, hakuchi ñak'asunchik nispas Ullkuchapa wasanta t'akllapayaykunku.
Ullkuchaqa mana rimarispas ñawillanwan tunpa kusisqa munayniyuq wasinta pumata chupantapas waskhay waskhata q'ipiykusqa uwiha, waka, turu, qatiykusqa rin.
Munayniyuq wasinman chayarquspas Ullkuchaqa pumata pampaman kacharpayrin, chupantapas waskhay waskhata, hinaspas uywakunata kanchanpi wichq'amun.
Chaymantas mana imanaytapas pumataqa rurayta atinchu, chayllamansi munayniyuq q'ala Lurinsu rikhurirqamun, hinaspas pumawan mancharikuspas qaparin: ¡Ullkucha, Ullkucha, Ullkucha!
¿Pim chay allin runa kay suwa pumata sipirsqamun?
Chay runata qayamuy kunan allin waqtuta upiyananpaq, kay suwa q'aru pumaqa lliwmi llaqta runakunap uywanta suwakun, p'itay chay runata qayamuy!
Nispas kamachin.
Manas Ullkuchaqa chay q'alapa rimasqanta uyariq tukuspa kuyurinchu.
¡Yaw khunku, wita p'itaychalla chay suwa puma sipiq runata qayamuy!
Sunqu k'arasqas q'alaqa maqayta munan.
Chayllamansi q'alapa wawqintukusqa tayta Samuku rikhurirqamun, hinaspas nin.
Taytay ñiñu Lurinsu kunanqa Ullkuchaqa papacham kasqa, allin kallpawan ch'amqaq makiyuq, suwa pumatachu kay khunku uyanpi sipirqamusqa.
Llaqta runan kusiskuyku nispas tayta Samukuqa Ullkuchata wasampi taqllaykuspa Khuyapayaykuspa wasinman ripusqa.
Chaymansi munayniyuq ñiñu Julio rikhurirqamullantaq, chaysi Lurinsuchaqa llullakusqa nin.
Wawqichay Juliocha, nuqaqa kunan papacha kani, ñaqa inti patatam Ullkucha puñunankama suwa puma uwihata qhawachkasqa, chaymi sumaqchallata rispa hatun waranhu k'aspiwan umapi q'asuspa wañurqachini, kunanqa papacham kani, vinuta, waqtuta apamuy upiyanapaq nispa.
Chaysi Munayniyuq Juliochaqa Ullkuchata suriyakunwan maqhallantaq.
Maqt'aqa manas qaparinchu, aswansi, Lurinsuchata millay ñawinwan qawaykun llullakusqanmanta.
Chay p'unchawmantas Ullkuchaqa munayniyuq Juliochata chiqnikuy ñawinwan qawaykun.
Sunqullampis nin: Mama munayniyuq q'ala kay suwa masiyki pumata hinan supayniykita huk p'unchaw apachisqayki, nispa, tuqtupakun.
Munayniyuq q'alaqa Ullkuchap q'ipisqan pumatas ñakarqun hinaspa, aylluntinkunallas mink'arikuspa aychanta mankapi tiqtirqachispa munayllataña mikhuykunku.
Ullkuchaqa munapakullansi, manas chikallantapas pumap aychan tiqtitaqa malliykachisqachu.
Ullkuchaqa manas phiñakunchu, aswansi sapa kuti, uywa michiq rispa, luych'uta, atuqta ima sipirqullantaq, manañas ima suwapas kanñachu, chaysi llaqta runakunaqa mink'akun, sach'akuna, rumikuna q'ipinanpaq, Ullkuchaqa manaraq munayniyuq q'ala rikhuchkaptinsi payqa llamk'apaykukuchkan, chay p'unchawmantas lliw llaqta runa Ullkuchataqa khuyakusqaku.
Huk p'unchawsi munayniyuq q'alaqa Ullkuchata nin: “Maqt'a paqarin tuta p'asñaman risaq, chaymi kuska chawpi tutata risunchik, p'asñataqa chay pachata kimsakama supirachimusaq” nispas nin.
“Arí papay makiykipim kani, risuncha riki” nispas Ullukuchaqa kutichin.
Chay pachamanta pachas, Ullkuchaqa mana ima ruraytapas atinchu.
Imatam rurasaq nispas sunqullanpi yuyaymanakun.
Manaraq allin tutayachkaptinsi, husut'anta, thanta punchunta, thanta luq'unta ima allicharqukun.
Chikachallantaraq Ullkucha puñukuchkaptinsi munayniyuq q'alaqa ch'inchalla: Ullkucha khunku, usasapa p'achakuy, haku nisqayman Tapaq Riwaq manka kirpa p'achñaman, ch'inchalla, aman ima allqutapas apasunchu nispas q'alaqa nin.
Utqaychallamansi Ulkuchaqa p'achakun, hinaspas nin: “Ñan p'achakuniña papay, hackuchi, ichaqa manam limp'u tutapi ñawiyk'ancharinchu”.
Imaninki allqu!, utqayman mulaypa watunta hapispa, may ñan rikllata aysawanki, manachayqa kunallanmi t'iqusqayki.
“Risunmi papay” nispas kutichin.
Q'alapa mulanman ichirquspas nisqanta Ullkuchataqa ruran.
Ullkuchaqa q'alap mulantas aysaykukuspa ñawpaykukun, ichaqa manas ñawin ima ñan risqantapas rikhunchu.
Rumi rumi, kichka kicha, sach'a sach'a ñantas ñawinta ch'imsirsquspa phawaylla phawan.
Q'alaqa Ullkuchata sipinansi kasqa.
Qaqaman Ullkucha urmaykunanpaqsi rimaykun: “¡Ullkucha, uray rin!” nispa Manam papay chayqa qaqan.
¡Ullkucha kinrayman riy karahu!
Manam, chayqa millay wayq'un, wañukuswanmi.
¡Ullkucha kunanqa waqtuta upiyay karahu!
Manam papay, yakutan apakamuni chaytam upiyarquniña nispas llullakuspa kutichin.
Ullkuchaqa hump'illañas munayniyuq q'alata mulanpi ichiykusqata aysachkan.
Kunanqa Ullkuchapaqa ñawinsi, maymanta hinaraq k'ancharirpan, chaysi payqa p'unchaw hina puriykuchkan, aswansi q'ala hatun istira luq'unta sacha qipachiptinpas Ullkuchaqa utqaychallamansi uqariripayrin.
Chaysi q'alaqa nin: Ullkucha, Ullkuchallay ñan p'asñapa tiyasqanman chayarqusunña, chaymi imatachá ruranki, allqukuna mana kanisunaykipaq, ñuqata allqu tupaykurquwanqa chayqa, ¡Ullkucha!
Wakcha maqt'a sipisqaykim.
Mancharikunsi Ullkuchaqa, hinallamansi pichqa Phiña hatun allqukuna musiyarqamun, chayllamasi q'ala nimun: Ullkucha mulata watay, allinta yanqataq waskhata t'ipirqunman.
Arí papay, ñan watarquniña hatun rakhu waranhu k'ulluman, manam lasupapas t'ipinqachu.
Chaysi, munayniyuq q'alaqa, Ullkuchata ñawpaykachikusqa sipas puñusqan ch'ukllaman rinku, pichqantim allqukunas, yaqa mikhurqun, chaysi q'alaqa ullkuchata nin: Ullkucha allqumasiykitaq mikhuwanman.
Manam mikhuwasunchu, allqukunawanqa yachanakunin nispas kimsakama allquman tuqaykun.
Chaysi allqukunaqa aswan Ullkuchataqa waylluykuy, munayniyuq q'alatataqsi allqukunaqa mikhunanpaq phiñasqa munachkan, manas tullu apasqantapas munanchu, chaysi Ullkuchaqa munayniyuqta nin: Papay imaynanpim allqukuna chiqnisunki?, Ñuqataqa aswanmin khuyakuwan wayllukuwan, wawqichaypashinan nispas ch'inchalla ch'uklla qipapi rimapakunku.
Ch'inllas q'alaqa nitamun: ¡Kaypi maqt'a q'ipay!, amapunin ima kaptinpas rimarimunkichu, kunanmi p'añata supayninta sikinta qichimusaq, chaypim papacha kasqayta riqsiwanki.
Nitamuspas ch'ukllaman munayniyuqqa yaykurqun.
¡P'aña karahu, maypim puñuchkanki!
Phakaykita kichay, papacha q'alam hamuni, manachayqa llapan wakaykitam, uwihaykitam apasaq, chunka runantinmi hamuni.
Waw iman kay kawsasqay ama chaytaqa rurakuwaychu nispas sipasqa qunqurispa pituchakuykuspa mañakun.
Chayllamansi qunqayllamanta sipastaqa warmintahinaraq q'alaqa rurarqapun, sipastaqa pañuyluwan siminta watarquspas munasqanta tukuy tuta yapamanta yapamanta ruraykun.
Ullkuchaqa sunqu k'arasqas tiyachkan, mana imanayta rurayta atispa, sunqullanpis panaytahinan kaytaqa kay supaypa wawan q'alaqa kaytaqa rurarqun.
Manaraq pacha illariytas hinata simin watasqata sipastaqa wikapatamun hinaspas qhaparimun: Ullkucha maqt'a hackuchi, iskay uwhihatawan watuchaspa ukninta mulayman apay uknintataq qam k'ipinki.
Nispas kutimunku.
Ph'aqsikapiñas millay supaypa wawanqa achkan.
Tuta rurasqankutaqa manas pipas yachanchu, Ullkuchallas yachan, chayarqamuspankus, munayniyuq q'alaqa Ullkuchaman uknin uwihata ñak'achin.
Ullkucha chay uknin allin wira kap uwihata ñak'ay, lliwmi kallpay p'aña churkusqaypi tukurqakamun, aycha t'imputan chaninta kallpachakunaypaq upiyasaq.
Ari papay, rurasaqmi, nispas Ullkuchaqa nisqanta ruran.
Ullkuchaqa manas ñawpa hinañachu khunku, upa, wita aswansi payqa allin kallpayuqña, tukuy ruray yachaqña, ichaqa upa tukunsi, munayniyuq imatapas kanachin chayqa t'ikranpatas ruran, llaqta runa kamachiptintaqsi ch'uyata imatapas ruran.
Tukuy ruraytas Ullkuchaqa munayniyuq q'alap rurasqantapas yacharqun, kawallu mansayta, turu mansayta, lasuyta, tutapas purinsi, ichaqa payqa upa tukunsi.
Uqi punchuyuq, thanta ch'umpi llimpi luq'uyuq, millma waskhamanta chumpiyuq, pikipa tukusqan chakiyuq, ichaqa Ullkuchaqa ña supay yuyayniyuqña, ichaqa munayniyuq q'alapaqqa hina khunkus, wita, urayman wichayman uwiha, uywakuna michiqpas rin, hinas chayhinata purispa maqhachikunpas.
Huk p'unchawsi, munayniyuq q'alaqa urqu wichayta rinanpaq, Ullkuchata kawallunta lasumuspa k'anchariq sillanwan sillaykuy nin, ichaqa mana allinta ruraptinqa suriyakuwansi maqhaykullantaq.
Chaysi Ullkuchaqa kawallupa ninrinman wayrunqu ch'uspita churarqun, hinaptinsi mana kawalluqa sillachikunchu, aswansi supayta q'itipiyaykun, manapunis uywaqa sillachikunchu, chawpi p'unchawñas, chaysi q'alaqa chay urqu wichayta riyta qhullun.
Ullkuchallatas atisqankama maqaykun.
Ullkuchaqa manas ñawpaq hinañachu qhaparin, aswansi sapa suriyakuwan q'ala maqhaptin asikuyta munan.
Phiñasqas munayniyuqqa hinaspas kimsa huk wayna Amuqa ayllumanta q'ala tukusqakunawan mach'aykun, Ullkuchatas suriyakuta qhawarichikpa nillantaq: Ullkucha allqu, kunanpunin urqupiña maqt'akunata qhaparichichkayman karqa, ñan pichqa chunka uwihataña, turukunataña, mulakunataña huñurquyman karqa, allqukunaqa apunkunaman samaykuspan kaytaqa rurawan.
Ñuqaykuwan tayta Juliocha tutamanta risunchik, ninsi niñu Iliascha.
“Arí chulu nuqapiwan supayninta urqu maqt'akunamanta uywankunata qichuykamusun” nillantaq ñiñu Sisar.
Chaysi munayniyuq Juliomanqa mana ñiñu Sisarpa rimasqan sunqunpaqchu, chaysi phiñarikun.
¿Maqt'a ñuqa?
¡Karahu kayta munay!
Nispas ñiñu Sisarta sinqanpi takarpayrin, yawartas pukallataña rurarqun, hinallamansi ñiñu Akilis Sisarman sayapakuspa iskayninmanta maqarparinku, chayllamansi Ullkuchatapas Amuqa ñiñukuna maqarpatamunku.
Kusikunsi Ullkuchaqa, Amuqa ñiñukuna munayniyuq q'alata maqasqanwan, upa q'ala, khunku, wita, warmihina kutipakuytapas atinchu nispa kusikun.
Ullkuchaqa ñas kallpasapaña, manañas k'awti k'awtinachu, makinpas rumihinaraq, rumi ch'anqayninpas rumi chiqtaqhinas, makinpas llasay llasa ukukupahinaraqsi.
Intichay p'unchawsi Pichiwa llaqtamasinkuna huñu huñupi waqtu rantikuq uywankuna (uwiha, puqusqa turu) aysaykusqa P'aqsiqa munayniyuq q'alaman qhatukuna pamapaman apamunku, chaysi q'alaqa mistiy misti suriyakun aysaykusqa uywakunaq kasqanman rin, chaypis ukninta ukninta allin puqusqa turukunata, uwihakuna rakirquspa nin: Maqt'akuna allinllapaqmi uywaykista apamunkichik, kunanqa waqtu puquchinay phalkan t'uqyan chaymi mana kunanqa waqtu kanchu, aswanmin k'achuy mikhuchisqaykimanta uywakunataqa mana qullqillamanta saqhitamuwankichik nispas qariy qarillaña munayniyuqqa ichikachan.
Machu Antukus, uyarimuspa munayniyuq q'alataqa nin: Papay ama chaytaqa niwankichu, sapa kutillan qam munayniyuq tukusqa q'alaqa yukawankiku.
Manaraq rimayta tukuchkaptinsi q'alaqa suriyakunwan Antukutaqa chumpichin.
“¡Ima ninkim allqupa churin hak'a maqt'a!” nispas q'alaqa machu Antukuta chaqnarpayrin, hinaspas munasqankama maqaykun.
Runakunas mancharikuspa tukuy q'ala rurasqanta hinallata qawanku, manas pipas amachankuchu.
“Sipiway papay, kay aycha simiycha riman, sunquyqa, kallpaypas kachkanraqmi, ama kayta rurarqukuwaychu” nispas tayta Antukuqa pirqa k'ukuman asuykuspa waqakun.
Chaymantas huk wirasapa pillku turutañataq, rumana mulatawan qari tukusqallaña q'alaqa rakillantaq.
“¡Pipan kay supu turu, anku mula!
Rimarimuysi karahu!, icha Antukuchahinachu yawarta amullirunkichik!” nispas q'ala qaparin.
Tayta Linu, thantallaña p'achayuq, chakinpas kharkay kharka, pañiti warayuq, Ullkuchapa hatun taytansi, q'alataqa rimaykun: Papay kay pillku turuqa qayna wata mama Sawina, Taqra Pampa qaqapi wañukun, chay lutu muranaykupaqmi, aswanmi kunallan turupa chaninta qullqita yupaykuway.
Nispas nin.
¡Imaninkim machu karahu!
Chay wañuq warmiqa wañun hayk'a kullqiytam makinpi apakun chinkachin ima, chayhinakaptinqa ñuqapam chay turu nispas pisichalla tawa sulis qullqita chamqaykun.
Wakin runakunamanpas uywankumanta pisichallatas qullqitaqa chaninchaykun, paykunatapas aswansi achka qullqita uywankuna mikhusqanmanta manuchaykun, runakunas wakinqa sunqu nanaypi waqtuta munayniyuqmanta mañarqukunku, hinaspa rimapakun.
Qari tukusqa q'alapaq maypiraq qarimasin, kunallanmi iskay turuytapas quykuyman kay allquta maqarapuwaptinchik, ima pachakaman kay runapa ruwawasqanchikta muchusunchik nispa.
Hinaspas munayniyuq q'alaqa Ullkuchata nin.
¡Ullkucha!
¡Ullkucha!
Karahu chay pillku turuta, rumana mulata, wakin uywakunatawan k'achuman apay, ñan lliwña maqt'akunamanqa qullqinta chaninchaniña nispas.
Hinaptinsi Ullkuchaqa mana kasunchu, hinaspas k'umu k'umunmanta munayniyuqta kutipakun.
“Manam papay kunanqa riymanchu, sipiwaypas, pillku turuytam llaqtayman mamitay lutu muranaypaq kutichipusaq” chayhinatas Ullkuchaqa mancharisqa, hatatataspa rimarirqun.
“Waw sunsu wita Ullkucha imatam papacha munayniyupta kutipakunki kunanqa sipichikunkis riki” nispas runakunas ninku.
Chaytas q'ala uyarispa Ullkuchaman machu suriyakunwan siquyuq rin, chaysi maqt'aqa suriyakuna hapirpayrin hinaspa munayniyuq q'alamanta qichurpayrin.
Runakunas hanllarisqa k'akilla paykunapas mancharisqa Ullkuchataqa sipinqacha riki nispa sayarinku, munayniyuqsi Ullkuchaman sipiq kuchunawan phawaykun, chaytapas Ullkuchaqa kallpawansi pampaman ch'amqarquspa qichurqapun.
Q'alas sayarimuspa kaqmanta hayt'awan, takawan, rumiwan ima Ullkuchata sipinanpaq phawaykun, chaysi Ullkuchaqa ch'ullallata munayniyuqta umanpi takarpayrin, chaysi q'alaqa chawpita wañurpayrin.
Chayllamansi Pichiwa runakuna wakin munayniyuqman sayapakunku, wakintaqsi Ullkuchaman sayapakullankutaq.
Sinchitapunis Ullkuchaqa munayniyuqta wañurirqachin, huk pachahinamantas munayniyuq q'alaqa kawsarin.
Chaykamas wakin Pichiwa runakunaqa uywankuta utqayman kutichipunku, chaypis chayraq kallpawan rakhu kunkawan Ullkuchaqa qhaparispa rimarin: Llaqta runakuna, hinallachu kunankama kay munayniyuq tukusqa supaypa wawan q'alapa sikinta llaqwankichik, pichankichik, llunk'upayankichik, k'umu k'umu kankichik, tukuy suwakusqantam ñuqaqa yachani, qhayninpallapas Tapaq Riwaq llaqtapi sipasta munasqanta rurarqamun, chayqa manapunin allinchu, kunanmi munayniyuq tukusqa q'alata wañuchisaq, sipisaq, akayta mikhuchisaq, akanta ch'awasaq, supipachisaq ima, manam allinchu kay millay runaqa nispas rimarirqun.
¡Yaw Ullkucha kunanqa taytacha q'alaqa sipisunkis riki, imapaqmi chayta rurarqunki!
Nispas llapa Phaqsika llunk'u runakunaqa rimarqamunku.
Manam imanawanqachu suwa allqu munayniyuqqa, kunanmi wañuchisaq.
Ullkucha munayniyuqta q'alata sipirqunan kachkaptinsi wakin runakunas aswan munayniyuq q'alaman sayaparqukunku, hinaspas aswan Ullkuchata maqayta munanku, chaysi Ullkuchaqa maqaq runakunata ch'ulla takallawan paykunatapas wañurirqachin.
Chaykamas munayniyuqqa wasinta rirpasqa, phiñasqa allquhina iskupitanta wallqarikuspa Ullkuchata sipinanpaq ¡bam…, Bam… Bam nispas t'uqyarqachispa urayman, wichayman purisqa.
¡Maytam chay maqt'a pasan!, kunanqa maypipas, chaypipas sipisaqmi khunku usasapa, piki chakitaqa karahu, nispas huk taytakuchata wiksanpi wañunankama hayt'arpayrin.
¡Maypim chay suwamasiykichik, qankunahina umasapa!
Chaykamas Ullkuchaqa wichay muqupiña.
Chaysi munayniyuq q'alaqa iskay phiña runa mikhuq allquntin, iskupitantin Ullkuchaman sipiq phawan, runakunas mancharisqa qipanta qatinku.
Munayniyuqsi allquwan Ullkuchaman kachaykun, paytaqsi iskupitawan ¡Bam… bam..bam tuqyachistin qipanta, ñasmichka Wachu pampataña hump'ipas hump'i sayk'usqallaña Ullkuchaqa phawaskan.
Chayllamansi iskaynin allqukuna ayparqun, hinaspas hapirqunan kachkaptin Ullkuchaqa Sulk'ay Marka sutiyuq mayu qaqaman phawaykun, lliw ch'iqis mayu ukhu p'ultiman chayan, umanpas phanchisqa, tullunkunapas p'akisqa, ñuqtunpas rumi hawakunapi chirapahina'uychihina ch'iqisqa, chaypi Ullkucha chinkaq chiwakupa waynapa kawsakuynin tukun.
Q'alaqa lliw qipan riq runakunatas iskupitanwan sipiyta munasqa.
Hinaptinsi runakunaqa kallpata hapirispanku q'alaman kutirinku.
Chaymanta pachas lliw llaqta runa waynakuna sayarisqaku, munayniyuq q'ala sipinankupaq, Ullkuchata suwa allqutahina sipisqanmanta, manañas manchakunkuchu.
Chay p'unchawmantas munayniyuqqa ima uywamantapas ch'uya chanin qullqita chaninchapusqa, manañas k'achumantapas rimarisqañachu.
Runakunas kunankana ima ruraypipas ullkuchata t'inkarikuspanku yuyarinku, chayhinatas ñawpa allpa, uywa qichukuq runakunaqa runamasinchikpa kallpanwan kawsayta tarisqaku, qapaq tukusqaku, ichaqa sinchi suwa, sipikuq, warmikuna munasqan ruraqsi kasqaku.
Chayta rikhuspa wawqinchik Ullkucha wañuyta tarikun.
Yachachiq Fermín Antonio Roman Salinas I.E N° 54342 Huaccasa Apurimac Kintal siki sutiyuq yachaq machumanta Huk kutis ñawpa pachakunapi, manaraq imapas rikhurimuchkaptin, huk thanta p'achayuq, sunkhasapa, lliw allpallaña warayuq, wiswi kunka, kurkunpas millay asnaq q'apariq, chuqchanpas, umanpas mana t'aqsasqa llakta ukhupi saqra wasikunapi huk wakcha awichu Kintal Siki sutiyuq puñupakustin puriq.
Lliw llaqta runakunas paytaqa millay ñawinwan wakcha allqutahina rikhupusqaku, manas pipas allin mikhunatapas, aqatapas haywaykunmanchu, chaysi Kintal Siki sutiyuq awichuqa wichayman, kinrayman, urayman, lluq'iman, pañamanhina p'unchaw p'unchaw mana sayk'uq runahina yarqaymantapas ch'ïsiyaq purisqa.
Kintal siki sutiyuq awichuqa, ñawpapta wayna kachkaspas millay millay qhilla runa kasqa, manas imatapas rurayta munasqachu, aswansi payqa maymantapas, takllata, chakitakllapa k'umunta, wisllata ima suwahina apamuq; ichaqa mana achkatachu, ch'ullachallata, chaysi runamasinkunaqa sutichasqaku “kintal llasaq sikiyuq runawan”, imaynanpi, manas wayna kachkaspapas p'itayta, phawayta, chankaytapas atisqachu, payqa pachaq watayuq awichuhinas purisqapas.
Patamasin waynakunapas p'inqakuspa manas asuykunanta munasqakuchu, hinaptinsi Kintal siki sutiyuq waynaqa p'inqay k'umu k'umu wakchay wakcha purisqa.
Kintal siki sutiyuq awihuqa sapa atipachay p'unchawsi mach'asqa, cigarrota pitastin manaraq illariyta paka paka ch'usiqhina rimapakustin pallqaq ñanpi illarin.
Wakin atipachay p'unchawkunaqa uray sinqa, wichay sinqas mach'asqa k'umparayachkan, chaysi runakunaqa, payakunaqa nisqaku: Allqupas, añaspas kay qilla machutaqa isp'aykuncha chaymi millayta q'aparichkan nispa.
Awichuqa payakuna rikranmanta chutarispa sayarichiptinsi payqa millay aka siminwan rimariq: Paya, runaqa manam suwachu, sipiqchu nitaq pistakuchu, aswanmi uuqaqa sipas sikisapa warmita munani, nispa; chaysi wakin payakunaqa k'aspirpatamun, rumiwan umanta llikírpatamun, chaysi Kintal siki runaqa pukallana mana rihuriq yawarwan minukusqa umayuq sayariq.
Chayta munay qanra aka simi machu, aswanpas aysariykuchkaptiy, millaytaraq k'amiwanki, qusaymanpas chayhinaqa aka simiqa maqachiwankimanmi, nispas nitamun.
Tukuy punchawsi awichuqa llumpay ruphaypipas allqu wañusqa hinas chutarayan, inti patatañas kimsakama Wahu!, ¡Wahu!
¡wahu!
Nispa llaqta ukhuman kutiykun.
Chísinpaytaqa saqra raqay wasipis piki sapa khuchihina t'anta chúsikunawan pístukuspa chutarayachkan.
Huk kutis llaqta umalliq runa aya wayrawan tuta purisqanpi tuparqamusqa, chaysi chirpakuywan, ruphapakuywan hatataykuchkasqa, hinaptinsi llaqta runakunaqa llakiwan rikhukusqaku, wichayman, uraymansi hampiq runa maskaq puriykunku.
Chaysi umalliqqa llaqta runakunata kamachin: “Yaw runakuna hinatachu qawawankichik kay unquqta, imam tutamanta hap'irqamuwan, kay hatataywan allquhina unqunaypaq, kunanmi maymantapas hampiqta apamuychik, manachayqa llapaykichiktam allqutahina wañuchisqaykis” nispa.
Llaqtarunakunaqa llakisqas phawayllaña sisihinaraq hampiq machukunaman, payakunaman machkaq rinku, llapan hampiqkunas huñunakuspa, sirqanta huninñataq, hukninñataq llamipayaykunku, sarata, kukata, naypista imas kawsanchu manachu nispa qawanku, manas pipa makinpas tupanchu, lliwllas hampiqkunapas ima wayra unquymancha umalliqninchikqa tupamun nispa mancharikunku.
Hinamansi, qunqayllamanta umalliqqa uma muyuhina huk paya hampiqta t'iquy t'iquta maq'arikuspa, turuhina qaparispa mancharichin.
¡Imatam yaw runa kay payata rurawanki, sipiwankichu imaynan!
nispas payaqa qaparin.
¡Waw manam allinchu umalliqninchikqa!
nispas tayta kurakapas qaparin.
¡Llaqtarunakunaaaaaa!
¡Llaaqtarunakunaaaa!
¡Llaqtarunakunaaaa!
¡Uyariychik!
umalliqninchikmi wañuypiñaaaaaa!
nispas hanay muqumanta waqyakuqpas rakhu rakhu kunkanwan qaparimun.
Lliw uchuy, wayna, sipas, tayta, mama, machu, payakuna ima llaqtarunas llakipi tarikunku, wakinqa ñas waqachkankuña.
Umalliqpa warma yananpas lliwsi wawantinkuna waqayta qallarinkuna, “¡Imam pasasunki yaw runa, imapaqmi tutan tuta, llaqta llaqta nispa purichkanki, chayta munay munaysapa runa!” nispas wawanta marq'ariykuspa aya takita takispaña ñawinpas punkiy p'unkillaña waqaykuchkan.
Manas pi hampiqpas hampiyta atinkuchu, umalliqpa kurkunqa ñas chiriña kachkan, sirqanpas manas pik pikyanñachu, aswansi lliw runakunaqa manchariywan paykunapas waqayta qallarinkuña.
Chimpa Tapaq riwaq Manka kirpa, q'ala qasqu llaqtamantas huk yachaysapa apukunawan kamachinakuq runata, turuta chaninchaspa umalliqpa wawqin mink'akamuspa llasaq hampi tullu q'ipisapata chayarqachimun, chaysi llaqta runakunaqa asuykun: Taytallay imachá tuta wayrachus, suq'a wayrawanchus tuparqun icha sallqa uywachus imas kay umalliqniykuta mancharichimun chaymi kayrikunaykipaq hatataspa wañurqunqaña, ninsi qampa makiykipim kanqa kay qari kallpasapa umalliqniyku nispas hampiqta ninku.
“Ama llakikuychikchu ñuqaqa papacham lliw tiqsi muyupa riqsisqan kani riki, manam wayrachakunaqa chansakuwanqachu, supaynintam kunachallan aparqachisaq” nispas hatun qirupi ñawin kallpasapa aqata upiyan.
Hampiq tukusqa runaqa, apukunamansi samaykun, lluq'iman muyurispas unquqman napaykuq rin, chaysi maqt'aqa allinta qawaykuspa kutirimun: ¡Chachaw, iman kay!
yuyaypitaqchus taytacha umalliqqa mama alimpichu tarikusqa, kallpachakunaypaq astawan allin kallpasapa aqata haywamuwaychik nispas hampiq runaqa aqawan kallpachakun.
Hampiq runaqa umantas manam, manam nispa rimapakuspa muyuchin, chaysi llaqta runakunaqa astawan llakisqa huñunarukunku, huñuna patapi, chaypis rimanakuypi rimarinku: “Imaynan kasunchik kay umalliqninchik mana allinyaptin” nispas rimarinku.
Hampikuq runachaqa astawansi aqata mañakun, chaysi llaqtarunakunaqa ninku: “Tayta, hampiq runa, imay pachatam umalliqniykuta hampiyta qallarinki” nispa, hinaptinsi hampiq runaqa, umallanta manam, manam nispa muyuchin.
“Imaninkim, icha iskay turutachu chaninchapunayta munankipas, tawa turutapas hampiqtiykiqa kunachallam wataykusqayki” nispas umalliqpa warma yanan waqaykuspa hampiqpa makinta mañakun.
“Manam, manam atiymanchu, supay sasam kachkan, ima wayramancha runaqa tupakun, aswanmi huk yachaqkunata apakamuychik” nispas hampiq runaqa q'ipinta q'ipichakun.
Chaymansi llaqta kamachiq kuraka rikhuriramun, hinaspas hampiq runataqa iskay rakhu waskhawan chaqnayta qallarin.
“Yaw yachaq tukusqa tayta, ñuqaykuri allqumasiykikchu kayku, chayhinatachu rikhuwankiku, umalliqniyku hampinaykipaqmi mink'akamuykichik, manam kunan atiymanchu niwanaykipaqchu upa, hunku tayta” nispas chaqnarpan.
Kunanmi chiri wasipi illarinki, manam ñuqaykutaqa hampiq tukuspa k'utuwankimankuchu.
Mancharikunsi hampiq taytaqa, hinaspas taytachamanta mañakuspa waqayta kachaykun.
Chaykamas umalliqqa ña hukta yañurquspa kawsarimunña, llapallan llaaqtarunas qaparinku, umalliq wañuriptin.
Lliwsi umalliqqa uyanpas yanayarpan, ñawinpas uchkuy uchkuña, chiriy chiri, mana rimariqña, mana pi runatapas riqsinñachu, makillawanñas wichayman urayman haywakachachkan.
Kimsa p'unchawñas umalliqqa mana qaliyanchu, aswansi anchayaykuchkan, ñas Challwaq ayllumantapas, mistikuna masintukuspa, paykunapas llakisqa chayarqamunkuña.
Hampiq yachaq runapas hinas chiri wasipi wichqarayachkan, paymanpas manas runakunaqa ima mikhunallatapas upiyanallatas, kukallatapas kiri sunquwan runakuna tarikuspanku haywaykunkuchu, aswansi llaqtarunakunaqa huk ayllu Wakullu sutiyuqmanta ancha yuyaysapa yachaqman tawa kawallupi allin qari tukusqa waynakuna phawayllaña rinku, iskay p'unchawmantas yachaqta Pantaku sutiyuqta chayarqachimunku, chaysi hampiqtaqa kurnitawan, waka waqrawan ima chaskiykullanku.
Pantaku yachaqsi, umalliqta mat'inta llamiykurum hinaspas mancharikun, lliwsi qilluyarapun, paypas hatataytas qallarin, hinaptinsi llatarunakuna, Challwaq ayllu runakuna ima mancharikunku, paukunapas hatataytas qallarinku.
“Imamanmi tayta umalliq tuparqamun, maypipas kayhinataqa manam rikhurqanichu” nispas Pantakuqa kukanta akulliyta qallarin.
Papay qampa makiykipim umalliqniyku kachkan, chaypaqmi mink'akamuykichik, hayk'ata mañakuptiykipas qullqipipas turupipas, huk uywakunapipas chaninchapusqaykikun nispas llaqta runakunaqa rimarinku.
Pantakuqa kaqmanta rimarillantaq: Kaqllatam mana llullakuspallaykichik niwanaykichik, pim huk hampiq makincharqaña nispa, chaysi huk irqicha qaparispa rimarirqamun: “Qayminpam huk yachaqta, chimpa Tapaq riwaq ayllumanta apamunkuña, chay runapas manam makinchanchu, aswanmi mana hampiyta atiqtin, chiri wasiman llaqta kamachik kuraka wichqarapun, kunanmi, payqa mana ima mikhusqa, mana ima upiyasqa, mana ima ch'usiwan chiripi wañurichdkan” nin, llaqtarunakunas millay ñawinwan irqitaqa qawarparinku.
Manas imanaytapas atinkuchu.
Hinaptinsi Wakullu ayllumanta yachaq Pantakuqa wichayta, kinrayta, urayta qawayta kachaykun.
Chaymantas rimarimun: Chachaw millay runakunam qankunaqa kasqankichik, manam hampiytaqa atiymanchu, ñan mat'inta llamiykuptiy umalliqqa chiriy chiriña kachkan, imaynanpim chayraq willakamurkichik, aswanmi nisqaykichik, umalliqniykichikpaqa pisichallañam kawsakuynin, kunan tutachus, paqarinchus ripukunqa, manapunin allinñachu, hinaspapas Tapaq Riwaq ayllumanta hampikuq taytatahinam chiri wasiman wichqakuwankichikman nitamuspas q'ipinta p'ipirispa qunqayllamanta chinkarapun.
Chaykamas Kintal Siki awichuqa asikuspa, mach'akuspa runakunata sunqunta rawrachikpa uqi thanta punchunwan churaykusqa purikuchkan, hinaspas lliw llaqtarunakunaman kayhinata rimarispa asuykun: Chaytayari munaychik, imatam kunan rurankichik umalliq runa tukusqa wañuptin, hinayari wañuchun imapaqmi qari tukuchkan, maypis ñanta pantastin purispa ima wayramanpas allquqa tupamun, Asikuspan qawariykichik, qu qu qu, kunan mana ima ruraytapas atispaykichik, mana allin hampiq k'utukuq runakunata pusarqamunkichik, manataq allqumasiykichikqa hampiyllatapas atinchu nispas wakchay wakcha millay sunkhasapa, taytakuqa ichikachan.
Hinaspas umalliqpa warma yamanman allichallamanta asuykun.
Panachay, mamay imanasunkin, imam taytanchik umalliqta pasarqun, ama waqankichu, kunanmi qusaykipa makillanta llamiykurqusaq, ama manchakuwaychu nispa.
Llaqtarunakunas rimarimunku, ¡Imatam chay millay asnaq Kintal Siki chaypi ruran!, qarqumuychik!
¡Umalliqninchikta millay q'apayninwan astaqan ancharayachinqa!
Kintal Siki taytaqa umalliqpa warma yananta nitamun: Ama llakikunkichu, manam qusaykiqa wañunqachu, ñan uyanta qawaykuniña, ñawinpas p'illtiy p'illtim, chukchampas manam sayasqachu kachkan, chukchan k'aspihina sayariptinqa llakikuymi kanman, kunanqa manam “kawra michiqqa” rinqaraqchu, taytachapas phiñakuspa qarqumunqan, paqarinmi, wallpa'anka waqayta hamusaq, ichaqa manam pitapas rikhuyta munanichu, aqa q'uñichata allpa mankachapi churaykapuwanki, manam imatapas munanichu nispas nitamun hinaspas tawnanta hapiykusqa, ¡Wahu, wahu, wahu!
“Manan umalliqninchikqa wañunqachu karahu” nispa ripukun.
Umalliqpa warma yananqa llaqtarunakunatas, mana pipas chay wallpa waqay pachata umalliqpa unqusqan wasita rinankupaq mink'akun, waqaykuspan qunqurispa kurakatapas tukuy sunqunwan mink'akun Kintal Siki taytapa rimayninta kasuspa.
Llaqta runakunaqa hinatas ruranku, manas pipas rikhurinchu, chaysi Kintal Siki tayta saqra wasi raqaypi Khuchi aqata, llama pichuta, kawra hispayta, runa aqata, khuchi ispayta, kawra hayaqinta, tuta huk'ucha yawarwan minuspa huk allpa qirupi sumaqta suysurquspan allichakun.
Kintal Siki taytaqa manas chay tuta mach'anchu, nitaq puñunpastaqchu, aswansi tukuy tuta rimapaykukun, qaparqachaykunsi, chayta rikhuspankus runakunaqa aswan mancharikunku.
Wallpa waqay pachatas, Kintal Siki taytaqa, rimarisqanta ruran, chay hampi rurasqanta apaykuspas umalliq unqusqan wasiman rin, hinaspas runakunata qawarispa upallaychalla unquqta rimapayan, hinaptinsi unquqqa mana rimarinchu, chaysi hampi apasqanta, umalliqpa siminta sasawan kicharispa chaninta upiyarachin, kimsakamas tuqriq tuqriq tuqriq hina milp'urqun.
Kusisqas Kintal Sikiqa q'yuñi aqanta upiyan, hinaspas wahu, wahu, wahu nispa puñunanman pasapun.
Illariytas llaqta runakunaqa, kuraka watukuy rinku, chaysi unquq umalliqqa mancharisqa tiyakuchkasqa, hinaptinsi, kusikuywan runakunaqa, umalliqpa warma yananman willamunku.
Llaqta kamachik kurakas unquqta tapun: Wawqiy umalliq pim kunan tuta hampisuqniyki hamurqa?
¡Kaqllatam willakunki manachayqa manam allinmanchu!
Chaysi umalliqqa nin: “Maman musiyakunichu wak hatun ñantam richkarqani phawayllaña, sumaq rurukunap, munay t'ikakunap chawpinta, chaymi musquyllaypi sunkhasapa machucha chirillaña makinwan llasp'aykurquwan, hinaspa chukchaymanta hap'irquspa kutirqachimuwan, michk'i upiyanatawan upiyarqachiwan, chaymi kunan hump'isqa ancha sayk'usqa chayraq kay llaqtanchikman chayarqamuni” nispas umalliq tumpa runayasqa kutichin.
Kusikuywansi kurakaqa llaqta runa waqyakuqman, waqyakuna muqumanta umalliq tumpa qaliyasqanta willamunanpaq rispa.
Hinaspas waqyakuy llaqta runan kusikuywan willamun: ¡Tayta mamaykuna, kusikuychik, umalliqninchiktam kunan tuta taytanchik hampirqatamusqa, chaymi tumpa qaliña tarikun, hakuchik watuykamusunchik!
Lliwllas runakunaqa umalliq qawaykuq risqaku, wakin runakunaqa sunqullanpis pis chay tayta hampiq karqa nispa tapurikunku, manas pipas yachanchu ¿imaynanpis umalliq kunan qali illarirqa?
Kaqmanta, kaqmantas kurakaqa umalliqta tapun, manas umalliqqa musiyakunchu pis chay hampiq karqa chayta, aswansi ña puririytaña munachkan, llaqtarunakunaqa, Chawllaq, Tapaq Riwaq manka kirpa q'ala qasku ayllukunapas hanllarispas umallanta thaspirinku, ¡allinmi, allinmi, allinpunin kayqa!
nispas rimarinku.
Chawpi p'unchawkamaqa umalliqq lliw qaliñas llaqta k'ikllukunapiña purichkan, chaysi warma yananpas kusisqas pakallapi tayta Kintal Siki awichuman hatun qirupi aqhata upiyananpaq huk irqichaman aparqachin.
Umalliqpa warma yanallansi chay Kintal Siki tayta qusanta hampisqanta yachan, manas pipas yachananchu, manachayqa kaqmantas umalliqqa wañurkunman.
Kusisqas llaqta runakunaqa aswan lliwta mink'arispa, aqhata, waqtuta, winuta ima raymichayta ruraspanku upiyanku.
Tukuy tutas kusikuymanta tusuykunku, manas tayta Kintal Sikitaqa yuyarinkupaschu.
Qunqayllamantas Kintal Siki awichuqa chinkarqapun, manas pipas mayta, chayta risqantapas rikunkuchu.
Wakin ayllun tukusqallas saqra wasi raqaykunata icha Kintal siqiqa allquhina wañurqun nispa machkarinku.
Manas tarinkuchu, wakin runakunaqa aswansi kusikunku, manaña p'inqay runa purinñachu nispa, wañupuncha nispas aswan kampanallataña tukachinku ayapaqhina.
Maytas ripun runari?, ¿iman mikhurqunpas?, sach'a sach'amanchu ripun?, ¿May mach'aypiñan tiyapunpas?
Nispas kuraka sunqullanpi llakisqahina tapurikun.
Llaqtarunakuna llakisqa huñunankukamas Chawllaq umalliq qapaq tukusqa runas Kintal Sikitaqa mana pipa rikhusqan pakallapi rimapayasqa, chaysi awichuqa kutichisqa, chay allqu umalliqqa kawsarinanpaq makillaypim kachkan nispa, hinaptinsi Chawllaq ayllu qapaq tukusqa umalliqqa Kintal Siki awichutaqa suwapihina allinta mach'arqachispa chawpi limp'u tutata mana pipas rikhuchkaptin runankunawan ayllunman aparikusqa, chaysi illariyta Kintal Siki rikch'arinanpaq huk allin puñuna wasipi puñuchkasqa, manas imanakuytapas atinchu, chaysi manaraq inti lluqsimuyta huk munaq t'ikaman rikch'ariq sipas mikhunata haywakatamun, chayllamansi huk wirasapa hatun waynapas vinuta qirupi upiyananpaq churaykatamun.
Tukuy p'unchawsi Kintal sikiqa mana lluqsimuq wichqarayaykun, puñunan pirqa k'uchullamansi unu hip'aytapas hisp'aykun, inti patatañas kaq vino apamuq wayna rikhurirqamun, hinaspas tapun: Yaw tayta, taytacha umalliqmi kamachimuwan, hatun hispayta hispamunaykipaq, kunanmi kay chumpiwan ñawiykita churpaysayki, nispas makinta chaqnarquspa ñawsatahina huk raqayman hatun hisp'ananpaq apaykun, Kintal sikiqa manas hisp'anpaschu, phiñasqas tiyarayan.
“Ñachu hisp'akunkiña” nispas waynaqa kaqmanta chumpiwan chaqnaspa, chumpiwan ñawinta tapaspa kaq puñunan wasiman apaykun.
“Kaypi puñunki, tuta wallpa waqaytaña taytacha umalliq qanwan asnaq siki tayta rimaq hamunqa, chaykama puñunki” nitamunsi.
Awichuqa manas puñunchu, aswansi kukanta akullin, lliwsi l'impu tutaña, manas pitapas rikhunchu, payqa yuyaymanachkan wañuyta, ñak'awanqas kunan tutaqa, aylluypas manan kanchu, pitaq waturiwanqapas nispas rimapakun.
Wallpa waqaytas Chawllaq umalliqqa chikan akchillawan awichupa puñusqan wasipa punkunta kicharpamun: ¡Tayta, Kintal Siki, kawsachkankichu!, Kintal Sikiqa manas rimarinchu.
“Tayta kay vinuta upiyay, manan pimanpas kaytaqa mallichinichu, qam allin makiyuq, allin umayuq kaptiykim kay wasiyman apamuyki, chaymi tayta qamta pakallapi rimasunchik tukuy rurayniyta unanchanaykipaq, qanmi kallpachawanki, ñan yachaqniykunapas willawanña, manachayqa awqaykunan sipiyta munawachkan, allpaytachari qichuwanman riki” nispas Chawllaq umalliqqa rimapayatamun, hinaspas ninrichallampi nitamun: Awichu ima munasqaykitapas churanpusqaykim, ama manchakuwaychu, manam wañuchisqaykichu, nitaqmi ñak'asqaykichu, wirachasqaykichu, kusisqalla tiyakunki, mikhunaykitapas apachimusqaykim, vinupas mama Juana wutillapim hamunqa nispas umalliqqa lluk niq l'impu tutallapi chincharirqapun.
Awichutaqa manas puñuypas hap'inchu, hinallas illariqun, chikan wasi t'uqullantas k'anchaypas k'ancharimuy, tutayaqpis puñunan patallapi tiyarayan.
Kaqmantas sipas mikhuna apaykusqa rikhurimullantaq, mana imata rimarispas mikhunataqa allqumanhina churaykatamun.
Hinallataqsi waynaqa mama Juana wutillapi vinuntin rikhurimun, hinaspas nin: “Tayta kayta upiyay” nispas qirupi achkata hich'aykun.
Chaysi Kintal Siki awichuqa nin: ¿Wayna maymanmi aparamuwankichik?, ¿imatam rurawankichik, mikhuwankichikchu?, nispas waqayta qallarin.
Manam tayta chayhinachu kanqa, aswanmi qapaqta hina taytanchikqa rikhukusunki, uma muyu hinam taytacha purichkan, awankunan sipiyta munan, llaqtarunakunapas t'iquytañam muñachkanku mana allin ñanpi kamichiyta atiptim.
Ñuqa allquri imapaqsi alliyman, chaytaqa manam atiymanchu, yanqatam rimapayawanki upichu, wita runa nispas kutichin, chayllamansi waynataqa qayarirqamun taytachaqa, pakakuspallas waynaqa lluqsirqun.
Kaqmantas Umalliqqa wallpa waqayta kutimun, mana pipa rikusqan, awichuwan rimaq, manas qapaq hinachu, thanta ch'ulluyuq, thanta uqi punchuyuq, tawnayuq awichu tukuspa, hinaspas kaqmanta rimapayam: Tayta, kunanmi puriyniyta willawanki, qam runam kunan p'unchawmanta taytahina kanki, paña makiy runa, ichaqa manam kaytaqa pi waqrapas yachananchu.
“Imas riki kay kamachikuyniykiqa” nispas awichuqa kutichin atiymanchu chaytaqa, imapaqmi kay allqu, llaqtaypa chiqnisqan kay allukunapi ima rurasqaykitapas puririchiymam nispas kutichillantaq.
Pisichallam pacha, kunanqa niway.
¿Imachapim puriyniyta qawarirapuwanki?, ¿allinchu kanman awqaykuna allpayta, warmiyta qichuwananpaq?, manapunin chaytaqa munasaqchu, utqayllaman niway, imapin chay puriyniyta qawapuwanki, sarapichu, kukapichu icha naypispichu, nimuway tayta.
Unaymantas awichuqa chikachallanta rimarin.
“Yuraq sarata, allin kallpayuq waqtuta, hakakllu phuruchata, añaspa lluq'i chakichanta, k'intipa q'isantawan ima paqarin apamunki, ichaqa manaraq puñunaykimanta lluqsimuchkaspa, kimsakama lluq'iman kutikutirispa mana akchillawan hamunki, aman ima uywapas, runapas rikusunkimanchu, manachayqa manam rurayniy allinmanchu” nispas nin.
Paqarisnintinsi umalliqqa, awichupa nisqallanta ruraspa, manas warmi yanan puñuqmasinpas yachanchu, upallaychallas q'ala chakilla awichupa puñunan wasiman rin, ñanpis kichkakuna chakinmanpas haykurqun, chaytaqa manas umalliqqa kasunchu, aswansi allinta kallpachakuspa mana hatataspa puririn, chaysi awichuqa rimapakuchkasqa, umalliqqa uyarayansi rimasqanta, manas ima rimasqantapas hamuntanchu, wata qalluhinas awichuqa rimapakuchkan, qunqayllamantas umalliqqa awichupa punkunta kicharpayrin, hinaspas upallaychalla mana ima k'anchiyuq ch'inchallapi rimapayan.
Tayta, niwasqaykikuna apaykusqam hamuchkani, manam pipas rikhumuwanchu, aswanmi kichka chakiyman ch'iparqamuwan, chaypas hina kachun, kay waqtuta upiyay, kañasu maqt'asu kayqa, kurkuykitapas sachchirqunqam.
“Añay umalliq rurasuncha riki, maymi makiyki imaynas yawarniyki kachkan chayta llamiykusqayki, chaymantaña sarachata qawaykusunchik” nispas awichuqa nin.
Taytay, ama hina kaychu, makiyta llamiway, hinaspa allinchu icha manachu kasaq chayta willaykukuway nispas nillantaq.
Awichuqa una unaysi ukninta ukninta imas makinta llamipayan.
Ummmmm, ummmmmmm, ummmmmm taytay manam allinchu kachkanki, layqasqam tarikunki, hamp'atupim wasimasiyki aylluyki tukusqalla rurachisukqanki.
Pim chay wasimasiy, kaqllata willarquway, runataqa chiqchi kiruntapas pampapin tusurqachisaq, t'ampa humantapas p'ilapiyarqusaqmi, kaqllatata willamuway.
Maman yachaymanchu, kikiymim yachakuchkanki, chaytaqa sunqullaypim yachasaq.
Kunanmi manaraq wallpa wachkaptin kawsakuyniyta qhawaykapuway, kayqaya hak'akllu, phuru, q'intipa q'isan, manam runaykuna añas chakita tarimunchu, chaydllañan pisiwachkan.
Maman, tayta yachaysapapas, qullqisapapas kay chay añas chaki pisiptinqa manam imapas rurakunmanchu, aswan paqarin kutimuy, ichaqa amapunim pi waqrapas rikhusunkichu, mana ima ruwayninpas chayanmanchu.
Chayllapis pachaqa tumpataña k'ancharimuchkan, chayllapis rimakuy tukurqapun, chaysi umalliqqa utqayllaman puñunan wasiman p'itan.
Chaykamas awichuqa tukuy rurananta allichakuchkan, chay pachamanta pachas mana puñuspa tullukunata qasqunpi misanta taqwirin, ch'ak niq puñuna wasipi mana pipa watukusqan awichuqa umalliq hampinanpaq allichakun, sapa kutis saratañataq, kukatañataq, naypistañataq qhawan, manapunis allintaqa tarinchu, chayllamansi umanman huk puriq masinpa yachaynin chayarqamun, chaysi qaparin: ¡Wahu.
Wahu, wahu!
Nispa, chaypi puriq irqis uyarirqusqa hinaspas wasi t'uquchanta pakakuspalla qawachkasqa, chaysi vino apamuq wayna qaparimun.
Imatam suwa irqi chaypi ruranki, mamaykimanmi willamusaq, umalliq chayta yacharqquspaqa mamaykipa wakantam ñak'arqunqa.
Papay manam imatapas ruranichu, amam pimanpas willankichu nispas irqiqa p'itayllaña chinkatamun.
Chay tutas qapaq tukusqa Chawllaq ayllu umalliqqa lliw tayta Kintal sikipa kamachisqan apaykusqa awichuman yanan puñunankamalla chinkapi q'ala chakilla p'itan, manas kichkapas kichkachu, rumipas rimichu, huk thanta punchuwan churaykusqa, thanta ch'ulluwan ch'ullukusqa, kimsakamas lluq'iman muyurqatamun, awichuman chayaspas.
Tayta Kintal, p'achakuy manam kay wasipiqa allichawaqchu, aswan huk wasiman risun nispa, qullqi pakanam wasiman aparikun.
Maytam papay kay hinata apawanki.
Ninsi.
“Ch'inchalla purimuy, allqupas, musiyaramuwasunmanmi, ch'inchalla, amapuni ima sarusqanchikpas uyarikunqachu” nispa.
Chay wasipis mama impas kasqachu, runa uma tullullam kasqa, qhala patankachallapis tiyarinku, chaysi umalliqqa nin.
Tayta Kintal, makiykipim kani, kunanqa puririyninta, ñanniyta, kawsayninta qawaykapuway, manachayqa kay kuchunawanmi kunkaykita kuchurqusqayki, allinchallata ch'uyata niykuwanki.
Taytallay amam kuchuwankichu, hampisqaykis riki, aswanmi paqarichallam llaqtayman aparqapuwanki.
“Tutaraqmi ripunki, tayta hampiylla hampiykuway, manam kurkuy allinchu, Chinchi ayllupi umalliqtapas qanmi hampinki, manachu rikuchkayki, chaymi nuqaqa kay llaqtayman apamuyki, yachaqmi kanki, manachayqa niykiñan kay kuchunata qhawaykuy mapas, kunkaykichu siqsiskan icha” Ninsi umalliqqa.
Chay rimanankamas pachaqa illarirqamunña, chaysi chay wasipi awichuta saqhiykatamuspa umalliqqa puñunan wasinta p'itan, Chaysi warma yanan q'ala umalla purichkasqa umalliqta machkaspa, pantachiqhinallas umalliqqa huknin k'uchunta puñunanman kutiykun.
Yaw runa, maypim purinki, icha qanqa huk ñañaykunaman richkanki, chaymi millay sunquyuqllaña, ñawiykipas k'isullama qawawachkanki, qhilli, asnaq akaman q'apariq runa, amapunin llamiykuwankichu, tuq tuq tuq nispas kimsakama tuqhaykun.
Qunqurispas umalliqqa yananta nin: Yaw warmi manam chay nisqayki hinachu, awqanchikkunan sipiyta munawan, layqachiwansi, allpanchikkunatam qichuwasun, wawanchikkunapas lliwsi ñas layqasqaña, chaymi uma muyuhina tuta purichkani.
“Amam ñuqataqa k'utuwankichu, mamaykita, awichuykita k'utumuy, manam ñuqaqa llulla qilli masiykichu kani” nispam kutichim.Chayllamansi achkarqamun, umalliqpas chullunku ñawis rimanakuymanpas rin.
“Imanaruncha umalliqta?
Nispas llapa llaqta runakuna tapurinakunku”.
Qayninpamantañan chayhina uma muyu hina umalliqninchikqa purichkan.
“Payachantapascha qari masin pantarqun, chaymi llakisqa kachkan” nispas rimapakunku.
Llaqta runakunaqa manas allintachu rikunku umalliqtaqa, unquqtahinas uyanpas k'illuy k'illus mancharisqa purín.
Ichaqa tukuysi umalliqpa umanmanqa chayamun, musqukuyninpipas kichkallatañas saruykuchkan.
Kharu kharu ñantañas puriykuchkan, chayarqunan kachkaptinsi ñataq riqch'arirpanña, tutan tutas musqukun chayhinallata.
Antichay p'unchaw chayraq qhallarichkaptinsi, umalliqqa, qunqayllamanta limp'u tatami Kintal siki awichuta rikch'arirqachin.
Taytay Kintalku, ñan kunanqa antichay p'unchaw qallarimunña, chawpi tutam kachkan, kunanqa allin p'unchawmi niwasqaykihina.
Papay puñurqapusqani, haku qhallarisunchik, maymi hakakllu phuru, añas chaqi, k'intip q'isan apamuy nispas, nina sansaya ruran, kunanmi tayta sarachapi qawaykurqusaq, hinaspas uqi thanta punchunta tawaman taparaykuspa pampaman mast'an.
Awichuqa saratas iskun, hampiyta qawananpaq, lliwtas ruranantas ruran hinaspas nin: “Tayta hampirquykimanmi, hampirquptiy llaqtayman kutirqachipuwanki, manam imatapas mañakusqaykichu, waqtuchallayta q'ipiyman churaykunki”.
Hinacha kanqa riki, tayta.
Nispas nin.
Papay kunanmi qhari qhari, michihina, pumahina, atuqhina purikunaykipaq kay kamachisqata ruranki.
“Imatam rurasaq papay” ninsi umalliq awichuta.
Kay hamuq antichay p'unchawpaq, kunan hina pacha hamusqayki hina pachapaq apamunki: Lawil t'ika ruraq, pukatawan, michip lluq'i makin silluta, michi kiruta, tawa sunkhanta, pumap chukchanta, lluq'i makinpa sillunta, puma kiruta, sunkhantaima, atuq chupanta, ichaqa maymantapas atuqtaqa kawsaqchallamanta chupanta rumillawan k'uturqachinki, wañusqa atuqpaqa manam imata ruraptiykipas ch'uyataqa hamipqa chayasunkimanchu.
Papay, arí chaytaqa maymantapas tarimusaqmi, nispas kusisqaña umalliqa wasinman kutipum.
Manas ayllunkunamanpas willanchu, sapallansi chaytaqa yachan.
Chaykamas awichuqa rurananta qallariykunña, payqaqa kasqas, chay umalliqman kanachisqan, chaysi awichuqa p'unchaw p'unchaw llama qasqu wirapi, munaychata ruraykuchkan, ñan michi kirutapas, churarqunña churanallanpi, michip, pumap sunkhapas sumaq t'ikachisqa, atuqpa chupampas waqaychasqan kasqas, lliwsi kasqa.
Tawa p'unchawpis awichuqa alcansu rurayta tukupun, hinaspas payqa waqtuta upiyakun.
Umalliq sapa tuta rispas awichutaqa mach'asqallata tarimun, manas hatun kunkawan rimapayananpaqpas allinchu, runa, warma yanan musiyarqunanpaq.
LLakisqas umalliqqa sunqullanta tapupakun, imaynas kasaq kay awichu wiswi kunka, asnaq machu, qíilli mikuq hampiyta atiwaptin nispas sapa p'unchaw rispa rimapakun.
Chawpi tutas awichuqa wak urqumantahina ¡Wahu, wahu, wahu!
Nispa rakhu kunkawan animu ayahina qaparin.
Chaysi umalliqqa mancharisqa, llaqta runa chay awichu uywasqanta musiyarquspa chaqwachananta mana munanchu.
Pakachallapis chay tikuy ruray qispiypiña kachkan.
Killachay p'unchaw tutas umalliqqa lliw awichup kamachimusqan apaykusqa awichu yachaqman kaq hina rinan pachallata rin, hinaspas sumaqllata punkuta kicharquspa, ch'inllapi awichuta rimaykun: Taytay allinchu kachkanki?
nispa, chaysi awichuqa kutichin: Allillanmi papay, kunanqa ñan chay ruranata rurasaqña, chaypaqmi kamachisqayta lliwta riki apamunkiñas, manachayqa manam ruraymanchu.
Nispas nisqa.
Taytay manam maypipas atuq chupanta tarimunichu, qharantam aswan apamuchkani, pumapa kiruntapas manam tarimunichu, michitaqa yana kaptan t'iqurquni hinaspam kirunta, sunkhanta, sillunta ima urqurqamuni ninsi.
Ama sunquyta k'arachiwaychu, allqutachu kamachini ima, manam rurasaqchu mañakusqaykita.
nispay chansakun.
Papay ama chayta niwaychu, chay apamusqallaywan rurarqapuway, allinmi kanqa ninsi.
Chayhinaqa chiri chirillatas rurasaq riki nispas kutichin.
Tayta ama waqaychu, qarimasiymi kanki, waynaraqmi kanki, churiypas kawaq hinan kachkanki, hampisqaykim nispas waqtuta mañakuspa achkachata kallpawan upiyarqun.
Aqqqqq, aqqqqq, waqtuchari, allintachushina willawachkan ¡qallarisun!.
Tayta amahinachu kay hampiwaqtiykiqa chanintam qullqitapas chaninchapusqayki, mikhuna wayk'uq sipaspas qampaqmi kanqa.
Ama uma muyu runa chaytaqa rimapayawaychu, kunanmi lliwta p'achaykita ch'utikunki, q'ala tinti.
Makiykipim kani, chaytachá rurasaq nispaq umalliqqa p'achanta lliwllata ch'utirqukun, q'ala tintis ullunpas waylin waylin sayarayan.
Chaypis awichuqa sansa ninapi tukuy rurasqanwan allinta kallpachakuspa q'usñichiyta, hayhinata rimarispanku qallarin.
Maymi michi kiru.
Chay yana hipupi kachkan, urquy sumaqllata.
Maymi pumapa kirun, sunqhan, sillun.
Chay yuraq khipupi kachkan, chaytapas sumaqllata urquykuy, tayta.
Maymi atuqpa chupachan.
Papay chaytaqa manam tarimunichu.
Asikuspas awichuqa umalliqpa uyanta qawaykun.
Hinas kanqa riki, k'umu k'umuchá purikunki ninsi.
Amayári papay, niykiñam ima mañakusqaykitapas churamusqaykim, manam llullakusqaykichu.
Papay umalliq wawqichaymi kanki, churiypas hina, chaypaqmi papachaykiqa hampiykusunki qari purinaykipaq.
Hinaspas huk llampuchawanhina (atuq chupawan) awichuqa lliw umalliqpa kurkunta kuti kutita ruran, hinaspas sumaq uchuychalla wayqachaman allin sirasqata waqaycharqun, chaymantas nin.
Tayta umalliq kunanmi kay wayqachata ama pimanpas kacharikunkichu, nitaq p'unchawqa qawaykunkichu, t'aqwirunki chayqa makiykim p'akikunqa, ñawiykitaqmi ñawsayapunqa, kasukunki chayqa qarisun purinki, ima ruraytapas llallirqunkin, awqayki rimaptinpas llallirqunkin, ch'in nichinkim.
Añay taytallay chayaqta hampirqukuway.
Imamansi awichuqa sansaman alkansu rurasqanta kachaykuspa q'usnichin, q'umpun umalliqtaqa.
Kunanmi ama wayrata suqunkichu yaaa nimunaykama, chaymi chayasunki nispas awichuqa runata q'umpum.
Aqqqq, aqqqq, aqchiw aqchiw nispas pumap kirun, sunkhan, sillun, michip kirun, sunkhan, sillunta sansapi k'añaspa q'apayninwan iqipachkanku.
Iskay pachas ruran chayta, hinaspas umalliqtaqa yana michip yawarninwan pukallataña kurkunta llutirqun.
Kaqmanta p'acharqachikpas, umalliqtaqa wasi puñunanman llapa ch'usikunawan p'isturqun'irqun, chaypis tukuy p'unchaw qurquryallama mana ima musiyakuq puñuykun.
Awichuqa puñunan patallapis tiyarayaykun, unquqta ima saqra hamuptim amachananpaq.
Chawpi tuta quyllurchay p'unchawtañas umalliqqa rikcharirqamun, chaysi awichuqa nin.
“Taytay umalliq wasiykita pasapullayña, ñan kunanqa kallpachaykina, pumata, michita hinam runakunaqa manchakusunki, ichaqa chay waraykipi uña wayqachanpi huk sikrituchata sirarquni, chaytaqa amapuni mayta rispapas kacharikunkichu” Chaymantapas tayta umalliq, kimsa p'unchawmi wasipi mana lluqsimuq puñunapi allinta ch'usikunawan wank'ikuspa tiyanki, yanqataq lluqsirqamuwaq nispas umalliqtaqa wasinman qatirqapun.
Chaysi umalliqqa kimsa p'unchawmanta kikllukunapi purín, hinaptinsi runakunaqa mancharisqa qawaykunku.
Ima ruraytapas atuq hinas llallirqapum, huñunakuypipas pumata, michita, atuqta hinas llaqtarunakunaqa mancharikuspa hatataspa qawarisqaku.
Manas umalliq rimariptinqa rimaq masinpaqqa qallunsi watakuq, hatataytas qallarin, maqanakuypipas kallpansi ch'usaqyarapun.
Chaysi umalliqqa qari lliw runaq, umalliq masinkunap manchanan kasqa.
Awichuqa hinas wallpakuna, rurukuna, uywakunata qawaspa mikhuna waykuq sipaswan tiyapun.
Llaqtamasinkunaqa unay pachamantañas waynay waynallata, sumaq p'achasqata, manay sunhayuqta ima riqsinku.
Iskay watamantas Challwaq ayllumanta runakunaqa, hatun yachaqta rikhupunku, Kintal Sikiqa riqsisqa, chakitaklla ruraq, wisllakuna ruraq, yapuna taklla ruraq, llink'amanta munay mankakuna, p'uyñukuna, urphukuna, chuwakuna ruraq tukupun.
Chaysi Chinchi ayllukunaqa chayraq tayta Kintal Sikitaqa, llaqtanman kutinpunanta munanku.
Chayllapim tukukum.
Yachachiq, Fermín Antonio Roman Salinas I.E N° 54342 Huaccasa Apurimac Mistichamanta Qarwayu llaqtapis huk allin haciendayuq runa tiyasqa, payqa warmiyuq, wawachakunayuksi kachka, ichaqa chay haciendayuq runaqa tukuy lliw imaymana kaqniyuqsi: hatunkaraysi hallpanpis, uywankunapis ñisu askhas kaq; uwihakunas, kawrakunas, chiwukunas, kawallukunas, mulakunas, asnukunas ichaqa askhapunis wakankuna kaq; wakankunaqa allin turillukunas, china wakakuna uñayuq kamas, huk hatun urqu kimrayninkunapi p'ukrunkunapi ñisu allin qumir k'achu chaypis mikhunku, wakin uywakunataqsi urqu patakunapi qhatakunapi, wayq'ukunapi millay qaqa ukhukunapi mikhumukku.
Chay askha china waka ukhupis huk munasqa sumaq wakachan kachka, chay wakachatas qhapaq runakqa sutichasqas “Sullukacha” nispa, sapa michikkuna uywakunata kanchanman qatiykuchkan chayqa patrunqa wakakuna qhawaq rikpunis, chaypis chay sullukachaqa anchatapuni munariq.
Khapaq runaqa allinsiya wasinpas, chaypis tiyan lliw imaymana llamk'aq qhari warmi runakunawan, runakuna lliwtas rurapuqku allin kawsananpaq: wakin warmikunas wayk'uqnin, t'aqsaqnin, wawa uywaknin; qharikunapas aylluyuk runakunas: wakinchik chakra rurak, kamachipak huktaqsi uywakuna michinanpaq; ichaqa mallku qharillas waka michikqa kaq.
Pabluchaqa sapa p'unchaw tutay tutallamantas waka uñakunata qatik huk p'ukruman, mamakunatatak chay kikin urqu wichay qhataman sapa p'unchaw, sapa pusaq pachatas watikmanta qatiyamunallantaq kanchaman wakakuna ch'awakunanpaq chaymantataq llamk'aq warmikuna qisuta ñit'ik aswanpis llaqtapi qhatumunanpaq, wakin millk'itataqsi llapa chay haciendapi runakuna upiyananpap; wakakunata ch'awayta tukuspa pabluchaqa llapallantas mama wakakunata uñantinta qatiyakapun huk hatun Mullakani urqu wichay kimray patakunaman, sapa paqar katiqtinchik sullukachaqa ñawpaqtapuni purik, utkayllamansi llapa wakukunaq ñawpaqintapuni purik, imaraykupi ñawpaqta purik, allin k'achuman chayananpaqsi chaypitaq askhata wiksanman saqsataraq mikhumunanpaq, chay sullukachaqa saksarapun chayqa llakhis sayaraykuchkan waqranta qhituyukuchkan qulli mallkikunaman hinasyá chay yana wakachaqa sapa p'unchaw, sapa kuti chayta rurakpuni; chayllapis huk p'unchaw chayta ruwaspa waqranta hap'irachikamun huk hatun askha sach'a sach'a qulli mallkiwan, manasyá chay k'aspi k'aspi ukhumanta urqukapuyta atinchu, chaypis waqrapayukuchkan waqranta urquyta munaspa, chayllamanchik huk urqu waqrasapa uwiha chinpaykamun, hinas wakaq phakan ukhuman haykurquspa uwihapas waqranta qhitukullantaq, chayllapis sullukachaqa qhaparin muuuu muuu muuu nispa.
Pabluchaqa chayta uyariruspas q'antisqantapas chanqasparaq waka qhawaq p'itan, chayllapis wakachataqa waqrankuna k'aspiman allin mayt'urusqata rirkurun, ancha phiñasqas kasasqa, wiqinkunaraksi ñawinmanta lluqsimusasqa, chayllamanchik pabluchaqa phawahatan sullukachamanqa waqran qispichik ichaqa supaytas q'amiyuk wakallataqa “imaynatan wakraykita chay ukhu kama winarquranki, imapakmi pukllanki, manachu thak sayawak, puñuwak saqsa mikhuyusqallaqa, aswanpis llakhi pukllayusankirak, chaypakchu ancha ñawpaqtaraq phawamunki sapa paqar” nispas k'amiyun sullukachataqa ichaqa waqrantaqa imaymanata ruwaspas urqunpuni.
Kimsa tawa watañas yaqapis pacha ñawpasqa, ichapas t'ikay pacha ukhuñas haykuykamuchkan, chayllapis chay sullukachaqa puriyninqa anchatapuni pisiyarqapuchkan, wiksansis wiñayta qallayapun, ichaqa hina hinallapis ñawpaqtapunis llapan wakakunamanta purik chaysi wakin wakakunaqa qhipallanta kusata qatiqku, imaynapichus chay yana wakacha huk allin wiñasqa k'achumanpuni pusaq chay raykupis llapam uywakunaqa qatilla qatikku, hinallataqsi maynin killakuna lliw uywata chharqunku chaypis chay sullukachaqa ñawpaqtapunis purik, manasyá maykin uywawanpis llallichikukchu, pichá, maychá llalliyta munachkan chayqa hukta tanqaspallas qhipaman kutichik, chayllamanchik hatun wira turu wakakuna llalliyta munan sullukachataqa ichaqa manasyá atinkuchu, hinallataksi urqu hatun waqrasapa uwihapis llalliyta munallantaq, manapunis llapan uywakuna llalliyta atipuskachu, chaysi ancha allin manchana kaq kachka.
Ichaqa chirraw mit'añas chayaykamuchkan, ñas sach'akunaq raphinkunapis urmayta qallariyapunku, chay pachapis sullukachaqa munay urqu waqa uñachata wacharqapusqa, chay p'unchawsi Pabluchaqa wichay wichaytaraq p'itanaqan urqu patapi, sukha pachamanqa uywakunatas qatiyamun kanchanman ancha kusisqallaña; chayllamansis patrunninman sinchi kusisqa chayarkun munasqa sullukacha wachasqanmanta, chaysi patrunqa utqaylla lluqsirkamun wasi ukhumanta waka kancha hayñi, waka uñatas munaran; Pabluchaqa phawahatansi waka uña hap'ik, ririnpis chhuchupaykuchkan munay waka uña qasqanmanta, ancha munaycha kachkanta, allinta munasqata uywananmpaq, chayllamanchik qhapaq wirakuchaqa waka kancha ukhuman haykurqamun waka uña munarunanpaq, chayllapis patrunqa sutita waka uñamanqa churan: “Kunanmantan Misticha sutichankunqa” nispa imaraykupichus chay waqa uñaqa ancha hatunsis kaq wakin waka uñakunamantaqa ichapas ñisu munaycha y finutaqsi chay raykupis chay sutiwan qhipakapusqa.
Patrunninpa warminqa manas chay sutitaqa munakchu aswanpas churayta munasqa Bravo sutitas imarayukupichu chay sullukacha allin purik waka uñan kachkan chay raykupi.
Ichaqa allin suti churaq runaqa kaq Pabluchas hinas patrunqa tapuykun imapunin sutin kanman nispa; Pabluchaqa nis allintapaschu wirakucha rimayta tukuyamuchkan payqa kusikuywanraqsi nin: “arí ñuqapis Misticha sutitapunin akllarani” nispa rimarin tukuy kusisqa sunqunwan.
Chay p'unchawmantas sullukacha wakak uñallanqa Misticha sutiyuk kapun, waka uñachaqa ñisu ancha munasqas Pabluchapaq, patruninpaqpis, llamk'aq lliw haciendapi runakunapaqpis.
Sapa sulluka waka ch'awaqtinkus anchatapuni munapayakku “yaw munay sullukacha ancha munayma kachkan uñaykiqa.
Llapa runap munapakunan waka uña mistichaqa kachkan nispas, Mistichaqa supaytasyá phawanaqaq, p'itanaqaq wichay uray chay wakin waka uñakunawan, imaraykupichus payqa ancha hatun waka uñas llapan waka uñakunamantaqa chay raykupi ñisu llamp'ullaña.
Hinallapis ichaqa chiraw pacha yakapis chawpipiñas kachkan, ichaqa k'achukunapis ch'akiytas qallariyapun, sach'akunaq raphinpas urmayuytas qallariyapun, pisiyaykapunsi yakupis pukyukunapi, wayrapas ichhukunataraqsi huywichin, chiripas aswantas yaparimun, lliw uywakunas khuyayta qallariyapunku, inti taytataqsi sinchita ruphariyta qallariyamun, manasyá ima phuyupis kanchu chay chiraw mit'apiqa.
Llapan uywakunas khuyayarapuyta qallariyunku, chaysi chay sulluka mama wakapis ancha khuñay karapun, manasyá millk'anpas kanchu, chaysi Mistichaqa chikanta tulluyayta qallayapun, manas wiñarillanpaschu yaqapis iskay killa hina, aswanpis p'utillas kayuchkan; chiraw mit'apiqa aswanpis winkuyapunsi, ichhukuna, q'uyakuna, irukuna kikin sach'akunapis ch'akiytas qallariyapun, manas uywaq mikhunanpaq ancha allinchu chaysi patrunqa michiktaqa kamachin maypicha chikan yakuyuk kachkan chay chiqasman wakakunata qatinanpaq.
Chaysi hatun wasi p'ukru qhataman wakakunataqa llapallanta qatiyamun chaypi michinanpaq, chay chiqaspiqa aswanpis kasqaraqsi q'umir q'achu pisi pisillapi, ichaqa manasyá ñisu pachachu chaypiqa michik Pabluchaqa llapan wakataqa.
Wakin uywakunaqa urqullamansi qatina, kawrakuna, chiwukunas urqu qhata, wayq'ukuna millay millay qaqa qhatakunaman wichak allinta mikhumunankupaq, asnukuna, kawallukunapis hatun urqukama purinanku.
Chay p'unchawkunaqa intipas millayta ruphayta ruphaykamuchkan, tutataq anchata chiripas chirik, ichaqa hinallataq qanqa pacha chayqa chay p'ukru wakakunaq mikhunanpaq ch'akipunsis, ichaqa llapan wakas mana allinta wiksanta hunt'aspa tulluyayta qallayapunman.
Sapa mit'a qallayuktinchik lliwta t'ikrapun pachataqa, huk mit'as sinchi ruphay, chay huk mit'ataq ñisu wayra, huk mit'ataq ñisutapuni qasaykapun, chaysi runapis ni uywapas allintachu chay pachapiqa kawsaq.
Sulluka mama wakaqa millk'anqa p'unchawmanta p'unchawsi pisiyayapuchkan, chaysi wakallaqa khuyay tullullaña huk kancha ukhuman haykurun pisi k'achulla mikhuk.
Chayta qhawarispas Pabluchaqa sulluka mama wakamanqa afrechuta mikhuchik, ichaqa manapunis chaywanpis wakaqa kurkuman kutiriyta atinchu, aswanpis chay chiraw pachapiqa yakupis pukyupi, wayq'ukunapi, mayupipas ch'akiytas qallariyapun.
Pabluchaqa ancha llakisqas khuyay uywakunata qhawayuspa, afrechupas tukukapuchkanñas, aswanpas qasas ñisuta chhullunkuyapun pisi yakukunallatapis, k'achutaqa khaqqq niktaraksi ch'akirqachipun, chayllapis uywaqa wañuyta qallayapun ch'ulla ch'ullamanta, yaqapis lliw runakunaq uywansis wañurapuyta qallayapun, chayllamanchik sulluka mama wakaqa wañupunan pacha chayamun, wakallaqa kanchanpis pampaman wikch'urakapun, Pabluchaqa mancharisqas qaparin: ¡Sullukacha!
¡Sullukacha!
nispa; ichaqa ñisutas qaparisqa, chayllamanchik patrunqa uyarin runaq qaparisqantaqa.
Wasi qhipata muyuruqtinsis Pablucha kancha ukhumanta qapariyamuchkasqa, chaysi phawan kancha hayñi, wirakucha chayaruqtin sulluka mama wakaqa pampapi wikch'urayasasqa manas kuyurinpaschu; patrunqa qaparikuspas kanchaman phawaykun: ¡Sulluka mama!
¡Sulluka mama wakallay!
Amaraq wañuychu, piwanmi kunanqa uñayki qhipakapunqa, kunanqa Mistichaqa khuyaytas riki ñaq'arinqa nispa; patrunninpa warminpas chayllamanchik phawaykamun waqayukuspa yañusqa waqata rikuruspa.
Pabluchaqa sullukaq kunkantas ukllarakapun, chayllapis wakallaqa wañuyta tukurqapun, michikqa qaparinsi waqantaqsi runapas wañurunman hinaraq.
Waka uñachaqa manasyá riparanchu mamanpa wañusqantaqa aswanpis Mistichaqa ñuñutas mullkhipayayta haykun millk'ita upyasaq nispa, sinqachanwansi takanaqhan mamanta sayarichiyta munaspa, astawansi takapayan, manapunis uña waka atinchu sulluka mamanta sayarichispa, chaysi pampaman paypas mamanpa kimrayninman qunparparikun, Pabluchaqa aswantas mancharikapun uña waka wikchukusqanmanta, Mistichak kimrayninmansi michikqa urmaykapun qunquriyukuspa sinchitapuni waqayta qallarin, Pabluchaqa Mistichatas qhawahatan uña waka ñawinmantapas wqinkunas phayamuchkasqa, chaypis tutayachikapunku iskayninku.
Patrunqa warmintin ancha llakisqas illaripunku chay huk p'unchawqa wasimantas kanchata rin wañusqa wakak huk hallp'a t'ukuman p'ampanpunankupaq , chayllapis Pabluchataqa tarinku wakak phakallanpi samasakta, Pabluqa mallku waynallas kachka, chaypis nin waynallataqa ichaqa Pablucha amaña waqayñachu, nitak llakikuyñachu munay sulluka mama wakanchik kunan wañukapun chayqa, Mistichansi uñachansi qhipakuchkanrakmi, chaymi Qam kunan p'unchawmanta sinchi allinta kay waka uñachata uywanki nispa; manapunis Pabluchakqa sunqun thak ninchu, chaysi wirakuchaqa mark'arikapun wasiman yakuta upwachinanpaq sunqun thak ninan kama, ichaqa waynallaqa ancha unaysi khuyaylla purik sulluka mama waka wañusqanmanta.
Mistichaqa aswantas khuyayarapun, ichaqa Pabluchaqa millk'itas ñuñuchin kimsa kutinta sapa p'unchaw, chayllapis para qallariy killa chayamun Mistichaqa chikantas wiñarin.
Patrunqa Pabluchataqa yuyachinsi uywakuna urquman purinan pacha chayamusqanta.
Mistichallaqa llapan wakin wakakuna, kawallukuna, kawra, chiwukunawansi puririyapun urquman, urqupiqa watikmantas parawan k'achupis wiñayta q'umiryayta qallaykun, ichaqa llapan uywakunaq wiksansi kusirikapun askha pastu kaqtin lliw urqukunapi, yakupis kucha kuchariksi huñukun p'ukru p'ukruchakunapi, kansi hatun niray quchanakunapas, chayllapis Mistichaqa yaku upwaq chinpaykun quchana patanman hinas chay ukhumanta sulluka maman qhawamusasqa, ancha allintas ñawinwan qhayawun ichaqa manas maman qapunchu, chayllapis mana mamanta rikuspa ñawinmanta wiqikuna lluqsirqamun, ichaqa wati watikmantas quchana ukhuman haykuyta munan mamanta watikmanta rikuruyta munaspa, manas aswanta rikupunñachu ichaqa mamanpa phutuntas umanpi allinta takyarapun; chayllapis michik waynachaqa chupanmanta chutasasqa mana sinchi qucha ukhuman waykunanpaq, hinasyá wakallaqa, ichaqa chay quchamanpunis mistillaqa yaku upyaq purin sapa michik mana qhawasaktin mamanta rikuyta munaspa.
Wakin mama uñayuk wakakunaqa ñuñuchikullaqsi mistichayanqa, chaysi wakallaqa chiqaqta wiñayta qallarin, chayllapis sapa p'unchaw puriskanpi maman hina lliw trupa uywa ukhupi Mistichaqa ñawpaqtapuni purik, ichaqa maman hinas pisi pisimanta uywata trupantinta maypichá allin k'achu kachkan chay chikasman pusan allinta saqsata mikhumunankupaq.
Patrunqa chay hallp'a tuku sulluka waka p'ampasqanpis huk chachakumu malkita tarpusqa, chay mallkis ancha hatun wiñasqa, chay mallkimanpunis Mistichaqa waqran qhituq rik, aswanpis chay mallkik llanthunpis puñuk saqsta mikhuspaqa; hinallapis Mistillaqa hatun turuña kaykapun, kusa allin cimentalsik wakillakunapaq, chaysi wakin ayllumanta runakunaqa wirakuchataqa rimapayaqku chay munay turu wakankuna sillananpaq, ichaqa manas katichikuyta munakchu Mistichaqa, aswanpis urqumanchik phawaylla purik, chayllapis tutallamanta Pabluchaqa uywakunata qatin llapallanta qullana urqu wichayman, ichaqa chay tuta yaqapis illarikllas para chayan, hinas Mistichaqa llapan trupata pusasqan chayllapis hukta qhawarikuktin huk qaqa suchuykamuchkasqa chayllapis Mistiqa sayarparin phatakunkunawan pampata hasp'iyta qallarin chayllamanchik waqayta qallarin muuuuu muuuuu nispa wakin trupataqsi sayarparipun, Pabluchaqa qhawasqanpis mancharikapun qaparinchik: “Misticha qhipaman kutimuy” nispas.
Chayllamanchik lliw chay qaqa suchuykamun ichapis Misticha ñit'ikllaña michikqa mana imata ruyayta atispas Mistichak kachkanman phawan, turullaqa lliw t'uru ch'illkasqas kachkasqa, ñisu mancharisqas chay p'unchawqa Pabluchaqa uywata michik, sinakara aputas anchata añanchan mana uywakuna p'anpapusqanmanta.
Ichaqa kimsa mit'añas ñawparqapun chayllapis turuqa huk yana wakata rikurkun, qhawahatanchik allintapuni, manas mamanchu, chayllamanchik muyupayan wakataqa, chinpayta munaspa, allinta chinpaktinqa manasyá mamanchu ichapas huk china waka kachka, ichaqa muhuytas Mistichaqa muhuytas munachkan.
Michikninqa kusisqas chayta qhawachkan chayllapis kusisqa qaparin “wayllunakuypi kachkan Misticha, wauuu chayqa allinma kanqa, kunanqa manaña mamanta yuyanqañachu sapa pacha” nispa ancha kusiqa maqt'allaqa qhipapun.
Llapankuna ch'ulla qhipakuq arariwa runamanta Kaymi qhuyay mana mamayuq mana taytayuq Pawqar waynamanta llaki willakuy kachkan: Huk Tuqra llaqtapis kay wayna pichqa watayuq kachkaspa Cusco llaqtamanta camiónpi wasinquman kutimuchkaspa, qhatamanta urmaykamusqa chaysi mamitan Pawqarta marq'arusqa taytantaq kakatapuni iskayninkuta, ichaqa kinsantinkumantaqa pawqarllas kawsarisqa.
Chay llaki p'unchawmantapachaqa, pawqarqa isqay warmi qhari manawawayuq aylluwan tiyaran ichaqa sapaquillantin qharu qharuta puriranku paytaqa wasi qhawanallanpakmi uywaranku, chaymantataq pusaq watayuq kachkaptin chay warmi qharikunaqa Lima llaqtaman tiyaq pasapusqaqu chikuchata wasinman apapusqaqu chaymantapacha tayta mamanpa wasipi sapallan tiyakuran, chayna kaptinmi sapallanpuni qawsakuran Pawqarqa.
Pawqarqa chunka pusaq watayuqniyuq kachkaspa ñan yachaywasipi yachayniykunatapas tukuchkaspaña anchapapuni llakikurqan, tutankunapi waqaspalla kaq, imaynan kawsayniy kanqa yachaywasipi yachayniykunata tukuspa imaynatam ñawpaqman purisaq Qusquman riyta munayman yachayniykunata hatun suntur wasipi chaninchanaypaq.
Ichaqa manan pipas yanapawananpaq kanchu, sapallayqa manapascha atiymanchu, imatan ruwasaq tayta unanchaq Apuykuna imatan ruwasaq kunan.
Huk p'unchawmi yachaywasiypa samayninpachapi yachachiqninkunapa rimayninta uyarirun: Ima llakipunicha kay Pawqarchaq kawsayninqa, yanqapunin yachapakun Qusqupi yachananpaq qullqin kanmanchu, ari yachachiqmasiy chaymantapas millaytaq kachkan manachushina imawarmipas munakunmanchu, sapallanpunim wiñaypaq qhipakunqa.
Chayllatapasña suyachkanmanhina manaña imata ruwayta atispa phawaylla p'itarispa yachaywasinmanta lluqsispa urayman chinqarusqa.
Chaymantataq mayuta chimparun, mayuta chimpaspapas yapamanta qharutapuni phawan, manaña puriyta atispa nitaq sayariytawanpas atispa qunqurikuspa qaparisqa Dyusnintawan Apunkunatawan.
¡Imatam ruwasaq!, ¡Imatam ruwasaq!
wiñaypaq sapallay kanaypaqchu qispichiwarankichik nispa.
Chayllamansi huq machu runa chayninta llant'a q'ipiyuq purichkasqa imananmi wayna imamantan llakikunki, sinchi waqcha mana mamayuq mana taytayuq mana piniyuqmi kani hinaspapas sapallaypunin wiñaypaq kasaq, manan pi warmipas ñuqawan tiyayta munanmanchu, chayta uyarispataq tayta machuqa asikuyta qallarisqa ñawinkunamanta wiqi lluqsinankama, pawqartaq sunqullanpi tapurikusqa imanaptintaq asikunri manachu sunqun kan icha yanqapascha sinchita llakikuchkani.
Wayna qanqa warmimantapunin llaqikuchkanki, ichaqa manan llakikunaykichu allin llank'aq runapaqqa warmikunaqa kanpunin.
Manan chhaynachu tayta ñuqa munasqay warmiqa doctorpa wawanmi chay doctorqa sinchitan alquchakuwanku llaqtamasiykunataqa, millay runan payqa, chayri imatataq ruwawaqri, ima ruwaytapas ruwaymanmi masqi manaña samaspapas manaña puñuspapas, ichaqa manayá imata ruwaytapas atinichu, taytataq nisqa manachu chaqra llank'ayta rurawaq, manan tayta manan chay llamk'aywanqa Qusqupiqa yachayniy chaninchayta atiymanchu, achkha qullkitan hap'inay chaypaqqa allintañan chaykunataqa qhawarini, imanaptintaq chhayna kanmanri, imatapas chaqrapi tarpunki chayqa mayninpi qasa hap'irapun mayninpitaq chiqchi, kurukunapas tukun mayninpitaq sinchita paran chaymanta huqkunapas qanrakmi.
Chayta uyarispataq taytaqa rikrankunamanta hap'ispa aknata nisqa: ñuqapunin yanapaykiman mana imapas mikhuynikikunata yaykunanpaq.
tayta Imaynapitaq yanapawankimanri; ñuqan llapa uywakunawan sach'akunawan imaymana kay Pachamamapi kawsaqkunawan parlayta yachani, paykunan willawanku imapachapicha hamunqa para, rit'i, qasa, ch'aqiy, sach'akunapa unquykuna ima; chaykunatan yachana chaqra llamk'anapaqqa chayta uyarispas Pawqarqa sinchita kusirikusqa, chayllaman tapurikusqa manapasñacha chayasaqchu wasiyman chayqa taytamanta añanchakuspa phawaylla wasinman kutipusqa, ñanpitaq llakikuchkaran imatacha yachachikniykuna niwanqaku paqarin nispa, wasinman ch'isipachataña chayaspa puñunanpiña kachkaptin kusikuy Pawqarpa sunqunman yaykusqa.
K'uychichay p'unchaypi, tutapachataraq manaraq inti lluqsimuchkaptin Pawqarqa awichu rikuq pasasqa; tupaspañataq awichuqa yachachiyta qallarisqa; qallarisqaku apharu papata (papa silvestre) tíkarichkaqta rikuspa rikuchkankichu Pawqar sichus allintapuni puqunka chayqa allin watan qanqa papa tarpunapaq; chaymanta Pawqar achakhaw kisata llamiruni awichu; sinchitama rururqusqa t'ikankunapas askhapunima kasqa papapaqwan lisaspaqwan, añupaqwan uqapaqwan ima allin wata qanqa sinchi allinmi chayqa, chaymantataq huch'uy huq'uyllukunapa quchachamanta hamp'atuchakuna lluqsimuchkasqaku; rikuchkankichu Pawqar ahay wiskachana kinsa wawayuqta, paykunapas kikillanta willawachkanchik, chhaynatan iskaynin p'unchaw purisqaku, chay púnchawmanta pachaqa pisillatañas Pawqarqa awichuwan tupaqku.
Pawqarqa pisi qullqi huñukusqanwansi imaymana muhukunata rantirusqa wakinkunatataq llaqtamasinkunamanta mañarikuqa askhatapuni, chaymantataq killachay p'unchaymanta ch'askachay p'unchaykama sukhapachapi, K'uychichay p'unchay Intichay p'unchaypuwan llapa p'unchaynintinpi chakrata llank'aran tarpunapaqhina.
Huq p'unchaysi yachaywasinpi yachachiknin k'amirapusqa sakisqan ruwana mana ruwasqanmanta, ima qillacha kanki manachu kay ruwayllatapas ruwayta atinki nispa, chayta uyarispataq yachaqmasinkunapas masinkunapas asiyusqaku chaymantataq huq yachaqmasin nisqa kay muspha Pawqarchaqa uparuwanakunatama ruwachkan chay mana qarpanayuq chakrakunapichus rurunman mikhuykuna; chaykunawan hukkunatawan rimaruspa asiymanta wañuchkasqakuraq chayllamansi chaysi Pawqarqa yachaywasimanta ayqirikuqa, Asiritaq manay' ch'inlla kayta atispa sayarispa nisqa: Ima chhayna niraqta asikunkichik Pawqarqa llapantin llaqtamanta aswan llank'aqtaq kachkan chaychu kankuna asikuwaqchik, chayta nispa Pawqar tarpananpaq paypas lluksirusqa, tarparuspataq ama llakikuychu Pawqar allintan ruwachkanki nispa, Pawqartaq manan chaymantachu waqani ñuqaqa qullqi huñunapaqmi chaykunata ruwachkani qullqita huñuspataq Qusqupi yachayniyta tukuqtiy munakuwanaykipaqmi chaykunata ruwachkani; Qawqar manapunin chay atikunmanchu ñuqaqa manañan astawan suyayta atiymanchu aswan kunanmantapacha munanakusunchik chayta uyarispataq Pawqarqa manchasqa mark'arikuspa Asirita much'arusqa, chay kutimantapachas mana hayk'aqpas sapallan kaytaqa manchakunmanñachu.
Chay munay p'unchaymantapachaqa aswantas llank'ayninkunataqa ruwasqa, manañas millay rimayniyuq runakunataqa uyariranñachu.
Unu Raymi killapi Quya Raymi killapipuwan Pawqarqa chakrata llank'aspahina willakuqkunata qhawariran chaysi manaraq tarpunaykipaqhinaraqchu kachkan nispa niranku.
Huq k'uychichay p'unchawsi tutallamanta chakraman wichachkaspa atuqkunata rikusqa takichkarankus huq kutillapi ichaqa qharuqharullataña, awichu yachachisqanmanhinaqa kay wataqa allinpunina kanqa.
Aqnatas p'unchaw p'unchaw Pawqar suyachkaran ima p'unchawpaqcha willanqaku tarpunanpaq, chaysi ayarmaq'a killapi chakra yapuyta tukuchkaptinña hamp'atukunata rikurusqa wasachankunapas yanachakama wirasapachakama, chaysi nisqa ñama tarpunapaqhinaña kachkan, chay púnchawmanta pacha tarpuyta qallarisqa chayta rikuspañataq pichqa k'amiq asipayaq yachaywasinmanta masinkunapas yanapasqaku p'anpachawaykuya wayqiy aynirusaykiku nispa.
Wata tukuptinñataq Pawqarqa sapa p'unchaw chaqrankunata qhawaq mayninpitaq liwrunkunata Asiriwan kusqa ñawicharanku.
Pawqarpa mikhuyninkuna hallmanapaqhinaña kachkaptin Huq p'unchawsi yaqalla ch'isiyananpaqpacha kachkaptin Inkakancha chimpamanta sinchipuni chikchi chakrankunamanhina hamuchkaran, chaysi Pawqarqa mancharisqallaña usqhaylla phawasqa chakranman yaqalla chayachkaptinsi awichuta rikurusqa awichuqa warakatas t'uhachispa chikchi phuyuta k'amispa kamachichkaran “aman kay chakrakunataqa llaminkichischu thanta chikchikuna wak ñankunata pasaychis khunkukuna nispa; chayllamansi Pawqar rikuchkaptinpuni phuyuqa wak ñanta ripusqa, uyarichkankichu Pawqarcha aknatan kaykunata kamachina, purinaymi kachkan tupananchisqamaña; añay tayta yanapawasqaykimanta.
Chaymantaqa hallmaytañataq qallarimusqa, chay ruwananpaqpas khawakuspapuni.
Ñan aymuray killapi kachkaspa chakrakunaqa mana hayk'aq mirasqanta chay wata mirasqa, aynipiraqsi mana tukukuy atiytaraq mikhuykunata allasqaku, Pawqar ichaqa askha qullqipaksi mikhuykunata khaturusqa, chay qullqiwantaqsi Qusquman pasapusqa yachayninta chaninchananpaq, ichaqa inkaykuti yachaynincha chanichispañas hatun yachaywasiman haykusqa Asirihina Agronomia nisqaman haykurusqaku, chay kusikuywansi Pawqarqa Tuqraman kutimuspa awichu maskhaq risqa, ichaqa manas tarisqachu, chimpapi wasita rikuchik wasipas manas kapusqachu, sinchita maskhaqtinsi huk tayta purichkaqta, wiraqucha riqsinkichu huq machulachata ahay chinpapis tiyaran; manan wayna pipas chaypi tiyanmanchu aswan chikucharaq kaschkaptiy awichuykuna willawaranku chay chimpapis llapankumanta ch'ulla qhipakuq arariwa runa tiyaran, ayaq samayninwancha tuparanki.
Chaymantapachas Pawqarqa llapa runakunaman awichupa willasqanta yachachiran; chakra llank'aywanta kawsaspas Qusqu llaqtapi pichqa watantin yachayninta chaninchasqa.
Chayta tukuspañataq Tuqra llaktapi Asiriwan kasarakuspa wawayuq kasqa.
Awichupa yachachisqatawan hatun yachaywasipi yachasqantawan allinta chaninchasqa chayqa allin kawsananpaqka manaña imapas mana allin kananpaq kanmanñachu.
Chaymantataq kusisqapuni Tuqra llaktapi tiyapusqa, runamasinkunapas sinchitas munakuranku paykunapas aswan allintas chaqrata llank'aranku Pawqarpa yachachisqanwan.
Huq p'unchawsi Pawqar suqta chunka watanpi kachkaptin awichuta muskhuyninpi rikusqa chaysi riqranmanta hap'ispa, ñan yachaniña pin kasqaykita llapankumanta ch'ulla qhipakuq arariwa runamá kanki; awichutaq nisqa Pawqar manañan ñuqañachu kani kunanqa qanpunin pay kachkanqui, chayqa allinta uyanta khawariptin awichupa uyanqa Pawqarpa uyanman tukupusqa.
Yachachiq Angel Enrique Pumalloclla Ccañihua IES Colquepata Paucartambo Cusco Apukunapi inikuq runakunamanta Ñawpaq pachapiqa runakunaqa sinchitas iñiqku imaymana apukunapi, chayllapis taytacha runaman tukuspa rikhurin, ichaqa chay pachapiqa manas runakunaqa manas añinkuchu taytachak hamusqanta, chaysi ayamaracha qamilipiwan Hisus taytanchikta niranku, manan Taytachachu ichaqa layqan nispa, chaysi chaypachakunapi qatiska karan, aymarachaqa qamilipiwan katimuchkaku hatun ñannimtan kama, runakunaqa layqa runa niskataqa Kayllumantas iskapamunman karan, ichaqa Suykutambunta, parís pukaranta, ch'isikata pampantas sapallan Niñucha Hisusqa iskapamunman karqan; hatun ñamtapunis phawamuchkan; qañipiya mayutas chinparqamun sapallan, karu qhipantataq aymaracha qamilipiwan mana iñiq runakunapiwan, hap'iyta layqata munasqaku sipirapunankupaq.
Taytachaqa pasaq sayk'usqas llakichkataksi phawaylla kuntisuyu kimray urayman laslallapi purichkan, Pichigua llaqtamansi chayarun, pillapis pakayuruwanman nispa, huk punkutas takaykukun, manas pipas uyarinchu, p'ampana kikllutas pasarqun manas pipas kanchu; qullana kikllutas phawamun, punkutas takaykukun; Sintaku sutiyuk warmillas punkuta kicharkamun, qhawahatanchik uyanta qhariktaqa, mancharikunchik warmiqa; chay runaqa hatun chukchayuk munay munay runas kachka, pasaq hump'i sapallañas, llakiypacha uyallayuk taytaqa, warmitaqa tukuy sunqunwansi mañayukun: “Yaw runamasillay pakayukuway aymaracha qamili mana iñiq runakunapiwanmi katimuyachkanku sipinawankupaq, ama hina kaychu wasillaykipi pakaykukuway mana chayqa wañurachiwanqakun, ñuqañacha kasak qanmanta ima ruraypipas, ama hinachu kay warmi hinata pakaykuway allquki wasillanpipas” nispas taytallaqa mañapaykukun.
Sintakuqa manas munanchu, aswanpas ninsi “manan ñuqak wasiychu, ñuqaq kanman chayqa kunanpacha haykumuy niykimancha, ichaqa ñuqapis tiyapakukllan kani, wasiyukmi niwan mana riqsisqa runataqa manan qhurpachaynaykichu" nispa, aswanpis k'amiwanmancha wasiyuq “pin qam kanki wasiyman haykuchinaykipaq” nispacha niwanman.
Sintaku warmiqa ichaqa qhawarichin Qusqu kikllutas, chaypis huk warmimasin tiyan, sutinsi Husipa, payqa huk churiyuk, paymi ichaqa pakasunkitaq qhurpachasunkitaq nispas nin; churinpa sutinmi Risinsiyu, chay waynaqa munay runallan nispas Sintakuqa makimanta hap'ispa pusarqun tayataqa; manasyá allintapaschu chayachkanku wahakuytaña qallarin: Yaw Husipa, Husipa punkuykita kicharimuwayku, kay runamasinchiktan qhurpachaykuy, pakakukuy nispas; mana allin runakunas qatimuyachkanku, sipiytas munachkanku; ama hinachu kay qhari wawayki raykullapas pakaykuy warmimasillay nispas; Husipaqa manas munanchu, manan kanchun puñunay qhawaykullaypis kallma runakunan chayamunan, qulla runakunapas chayamunallantaqmi kunan, yanqacha kanman nispa kutichin Husipaqa; Risinsiyu churinqa ñawsas, ichaqa llapantas payqa uyarichkan, chayllamansi nin “mamitay hinata qhurpachaykusun, taytachapas kanman, iskayniyku puñusaqku ñuqaykuqa sumaqchata rimayamusasaqku" nispa; Husipaqa churinmansi kutirin, ama nisayaychu irqichu ñuqatari kamachisayayman nispas aswanpis phiñarikapun nishaykitaq manan nispa kutirin warmimanpas.
Sintakuqa hinallamansi pasaq llakisqas kutiripunku Hisusllantin, Risinsiyuqa punchullanta aparikuspas nin: “ñuqatawan apaway wayqi kumpañasqayqi, waputan purisaq, ñuqaqa qinatatapis waputa tukayta atini rimachinirakmi ninsi; Hisus taytaqa nin hina kachun mamay ama llakikuychu chimparapullasaq sichus mana aypamuwanqaku chayqa sut'illan kutiramusaq mana chayqa sut'iñatakchanisi; hinallapis qullana kikllunta phawaylla chinkarin qhipanta qhawa qhawarikuspa taytaqa p'itaylla chinkariykun.
Sintakuqa qhipakun ancha khuyaysi wawanpas qanman hinaraqsi llakiyukuchkan, chayllapis huk wichay pataman lluqsiruspa qhawarin ñanta, alayrillas yuraqkama p'achayuq Carmen qaqa chay qhatatañas wicharqusqan; warmik ñawinpakqa kimsa runakunas richkan, allintapuni ñawinta picharikuspa qhawarillantaq, chawpitas purichkan Jesusqa pañaladuntataq huk runa risan, lluq'i laduntapas huk runallataq purichkan, chayllamqansi ayllumasinkuna rikhuriyamun, Sintakuqa runakunatas nin: “haqay qhatata qhawasani kimsa runakunaq wichasqanta, ¿qankunari hayq'atatak qhawashankisis?
Nispa; runakunaqa ninsi “ñuqaykuqa hukllata qhawasayku” nispas nin machukunapas, irqikunapas; ichaqa Sintakuqa rikuchkan kimsatapunis.
Sintakuqa llakisqas runamanqa nin “paya kaynichá ayparuwan chaymi kimsata qhawachkani, hina kachun ichaqa anchatan llakipayani wakchamasiy runa maytarakcha chayanqa.
Hinallamansi layqa runaqa llaqtapatamanta qhawarikamun, chayqa manas qatikkunaqa rikhurimunchu pipas, taytachaqa sayk'usqa chikachallantas tiyayurun wanaku rumi patapi, ichaqa sumaqtaraqsi hump'irin huanaku rumiqa runa tiyaykuptin; taytacha Jesucristutaqa wanaku rumitaqa ninsis “unu kawaq upyaykuykiman, qampas ñuqa hinamá llakisqataq sayq'usqataq kachkanki, qampis amaya nanachiwankichu ichaqa hinalla kanqa kachkanki kutimunay kama kikillampi” nispas; chikanta samaykuspas ñanta kaman hatariyullantaq, chayllapis apachitamanta chayaykun layqa Hisusqa, chaypiqa manasyá yachakunchu chay wasapayunan qhipapi imacha kachkan chayta.
Pawqar wara killañas, kusichu uqarina pachañas; layqa runallaqa apachitata wasapayuktinsi, chay kimraypis askha runakunas waqtuta ruturayusasqaku, warmikuna irqikuna, qharikunapas, askha runa raymippipas kanman hinaraq, chayllapis trigu chakrayuk runaqa urayaramun, layqa runaman aypaq, allinta qhawayuktinsi pay kikin niyukun “haqay runanqa riqsinichu hina”, ichaqa riqsiyninpas kanman, kay trigu phirillatapas aparusaq nispas; phawa phawaylla urayaramun.
Khuyay sayk'usqa runallataqa rimapayaykun chakrayukqa “Tayta allin p'unchaw kachun” nispas napapayukuspas tapuyun ¿riksisqachu hina kachkawak?
maymantataq hamuchkanki tayta nispa.
Allinta qhawayukutinqa chakinpas allp'amantapas allpapachallañas, husut'anpas p'iti p'itillañas, Chakrayukqa tapuykunchik ¿imapunitaq pasashasunkiri tayta?
ancha llakisqama kachkanki kay thantallawanpis picharukuy, kay phirillatapis mikhuyurukuy, kayqa unupis, kukaypas kachkanmi akullirusunchu, llikt'apis qañiwamantan kachkan sunquyki thaniyunanpaq.
Ichaqa kay kukatan akulliyuna, kunturpa sayanantaraq waqu hunt'ata karu purinapaq.
Nispas rimapayaykun chakrayukqa.
Lliwta uyarispas Hisus yayanchisqa tapuyunchik; ¿yaw runamasiy imapunitaq sutiykiri?
nispas: Ahhha ñuqataqa riksiwanku Antonio atuq sunqumunak nispan; taytaqa runa qhawahataspas niyukun ichaqa “sut'illanta willayusayki kanman, huk millay runakunan hakay kallma llaqtamanta qatimuyachkanku Layqas kani chay kallmakunapqqa.
Manan iñiwankuchu sut'in rimak kayniyta, paykunaqa niwankun “imas kanman 'profeta', manataqmi Taytachapachu” nispan niyachkanku; ichaqa manan ñuqaqa layqachu ni apuchu kani; ñuqataqa taytaymi kamachimuwan kaypi siminta riksichinaypaq; Ñuqap wasiyqa karu karupin manan atiwaqchu chayayta pusaykimanña chaypis; chay aymaracha qamili mana iñik runakunapiwan aypamuyanqaku chayqa wañuchipuwanqakun, chaytan ñuqam sunquy ukhupi yachakuchkani; chaymi kunan pasapullasaq, ichaqa paykuna kayninta pasarunqaku chayqa, amapunin willankichu kayninta pasasqayta, uyarisawankichu Antonio atuq, nispas nim.
Imapunin kawsayniyqa: chayllamanchik Atuqqa nin, “Taytay manachu qhipakusasunma, huk q'ipi rihuta aparikunki paqarin, ichaqa tutallamanta paqarin ripunki, yanaparuwanki illarik tutantin rimayukuspa rurananchikpaq, chiqqaytayá tayta nispas; watikmantas Antukuqa tapuyullantaq “imanaqtintaq qanri manchasqapis llakisqapis qawaq hina kachkanki, sut'illanta willayuway” nispas ñuqaqa manan layqachu kani, aswanpis ñuqataqa kamachiwan taytaymi, manan qhipaymanchu qanwan, sichus chay aymaracha qamilipiwan aypamuwanqaku chayqa, wañuchiwanqakun, ñuqa sunquy ukhupi yachakunin chaymi kunan pasapullasaq, sichus paykuna pasanqaku kayninta chayqa aman willawankichu mañakuyki Antonio atuq, payqa ninsi “ama llakikuychu Tatay; hinallapis taytacha Hisusqa phawa phawalla pasarqapun qhipatanqa qhawarikamullansi Taytachaqa, chaysi Antonio atuq sunqu muyunaqa waqayun amapuni ñuqapap wañuy pacha kanmanchu, chayllapis ñawinmanta waqaykuna t'akarirqamun anchata.
Llank'aq runakuna qhawarinanpaqqa Taytaqa qanchi uray ñantañas purichkan, wakmantas qhawariktinkuqa qullpa qhatatañas phawaylla wichachkan hatun k'ana ñanta kama.
Chayllapis aymarachaqa qamili llapa mana iñiq runakunapiwan apachitaman chayaykamunku, ñanta wasapayamuktinkus chaypi askha runakuna triguta rutusasqaku, purik runakunaqa tapuyukunchik Antonio Atuqta ¿Yaw wirakucha, manachu kayninta ñawpaqta huk yurak páchayuk, chukchasapa, ch'uspa walqarisqa runa kayninta pasanman karqan?
Nispas; Antonioqa kutichinchik “humm manapunimá pipas kayta pasarqunchu” nispa; purikkunaqa sinchitas phiñariyakapun, chayllapis atuqqa yuyaychayukun umanpi chay runakuna llulla ñanta purinanpak; chayllamanchik kewayllukuna wichayninta phalaspa qaparinku qiq qiq qiq nispa; chayllapis huk tutuka wayra phuyu hinaraq sayarisasqa chay kimraymansi pasanku qapariyukuspa qiq qiq haqaytañan runa maskachkaykichikka purichkan nispa.
